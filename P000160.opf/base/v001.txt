༄༅༅། །ཡིད་བཞིན་མཛོད་འགྲེལ་ཐེག་དགུའི་ཚོགས་བཤད་སྡོམ་གསུམ་གནད་བསྡུས་ཀྱི་ཚོགས་བཤད་སྒྱུ་འཕྲུལ་གསང་སྙིང་སྤྱི་དོན་གྱི་ཚོགས་བཤད་སེམས་ཉིད་ངལ་གསོའི་མཆན་འགྲེལ་བཅས། །
མཛད་པ་པོ། ཞེ་ཆེན་རྒྱལ་ཚབ་འགྱུར་མེད་པདྨ་རྣམ་རྒྱལ།
ཐོག་མའི་སྙན་སྒྲོན།
༧ དེ་ཡང་ཀུན་མཁྱེན་མི་ཕམ་རིན་པོ་ཆེས་བསྟན་བཅོས་བརྩམ་པ་བཀས་སྐུལ་ཞིང༌། གསུང་རྩོམ་རིགས་བསྟན་པའི་གཙིགས་སུ་ཆེ་བས་འཐོར་ཟགས་སུ་མ་སོང་བར་ཕྱོགས་གཅིག་ཏུ་བསྡུ་དགོས་པར་ཡང་བཀའ་གནང་ལས་གྲུབ་པའི་བཀའ་འབུམ་འདི་ཉིད་འགྲེམས་སྤེལ་ཞུས་པའི་ཐོག་མའི་སྙན་སྒྲོན་ནི།
ལྷ་མོ་དྲི་མ་མེད་པའི་མདོ་ལས་ལུང་བསྟན་པ་ལྟར་ཆོས་རྒྱལ་ཡབ་མེས་རིམ་བྱོན་དང་འགྱུར་སྔ་ཕྱིའི་ལོ་པཎ་མཁས་གྲུབ་གོང་མ་རྣམས་ཀྱི་ཐུགས་རྗེ་དང་ཕྲིན་ལས་ཚད་མེད་པ་ལས་བྱུང་བའི་དེང་སང་བོད་བརྒྱུད་ནང་བསྟན་རིག་གཞུང་ཞེས་མི་རིགས་གཞན་དང་གཞན་གྱི་མི་སྣ་གཟུར་གནས་ཤེས་ཡོན་ཅན་རྣམས་འགྲམ་ཆུ་ལྡངས་ཏེ་ངོ་མཚར་བའི་གནས། སྔོན་བྱོན་དམ་པ་ཚོའི་མཁྱེན་ནུས་རྩལ་དགུ་ཡོད་ཚད་བོད་བརྒྱུད་ནང་བསྟན་ཆོས་དང་རིག་གཞུང་ནོར་བུ་མཐོན་ཀ་ལྟ་བུ་འདི་ཁོ་ནའི་ཆེད་དུ་འབད་འབད་དུང་དུང་གི་མཛད་འཕྲིན་ལ་གཞིགས་ན་བསམ་ཡུལ་ལས་འདས།
འོན་ཀྱང་འདོད་བྲལ་སྡུག་འཕྲད་ཀྱི་འཕོ་འགྱུར་ནི་སུ་ལའང་བྱུང་དང་འབྱུང་བཞིན་པ་ལྡོག་མེད་ཅིག་ཡིན་སྟབས། གཅིག་དགུ་ལྔ་དགུའི་ཛ་དྲག་ལས་འགུལ་གྱི་འཛིན་ཁྲིས་བདེ་ལྡན་ཁ་བའི་ལྗོངས་ཀྱི་ཆོས་དང་རིག་གཞུང་༼སྔ་འགྱུར་པའི་གདན་ས་ཆེན་མོ་འདི་གའི་རིག་གཞུང་ལ་བསམས་ན་ཀུན་གཟིགས་རབ་འབྱམས་གཉིས་པའི་གསུང་འབུམ་པོད་དགུ་ལོངས་པ་དང༌། ཀོང་སྤྲུལ་ཡོན་ཏན་རྒྱ་མཚོའི་སྐུ་སྐྱེ་གོང་མ་གྲུབ་ཐོབ་ཆེན་པོ་ཤེས་རབ་ཡར་འཕེལ་གྱི་གསུང་འབུམ་པོད་ལྔ་ཙམ་དང༌། རྒྱལ་དབང་བཅུ་བཞི་པས་མ་ཧཱ་པཎྜི་ཏ་ཞེས་མཚན་གྱི་ཅོད་པན་དཔྱངས་པ་མ་ཧཱ་པཎྜི་ཏ་དབོན་སྤྲུལ་མཐུ་སྟོབས་རྣམ་རྒྱལ་གྱི་གསུང་འབུམ་པོད་དྲུག་ལྷག་དང༌། རྒྱལ་ཚབ་རིན་པོ་ཆེའི་གསུང་འབུམ་སྤར་ཤིང་སོགས་ནི་ད་ལྟ་མིང་ཙམ་ལས་མེད། གསུང་འབུམ་འདིའི་མ་ཕྱི་ཙམ་ཞིག་ཆོས་བརྒྱུད་འདི་ལ་ལྷག་བསམ་སྟོན་ཟླ་ལྟར་དཀར་བའི་སངས་རྒྱས་བསྟན་འཛིན་ལགས་ཀྱིས་རང་ཉིད་ཀྱི་ལུས་སྲོག་དཀའ་ངལ་གང་ལའང་ལྟོས་མེད་དུ་ཧུར་འབུངས་ཞེ་བསྐྱེད་ཀྱི་དཀའ་དྲིན་ལས་རྣམ་པ་ཚོའི་སྤྱན་ལམ་དུ་འབུལ་ཆོག་ཆོག་བྱུང་འདུག༽ ཤིན་ཏུ་ཕངས་པ་མི་ཉུང་བ་ཞིག་གྱུར་མིད་གཏོང་བའི་ན་ཟུག་ཟློས་ན་སེམས་བློང་བློང་པོ་ལས་ཅི་ཡོད།
དེ་བས་བོད་བརྒྱུད་ནང་བསྟན་རིག་གཞུང་མྱུར་སྐྱོབ་དང་རྒྱུན་འཛིན་སླར་གསོའི་བྱ་གཞག་འུར་བཤད་ཙམ་དུ་མ་ལུས་པ། མིག་རྒྱང་རིང་པོས་དཔེ་སྐྲུན་འགྲེམས་སྤེལ་སོགས་ཞུས་ཏེ་རྒྱ་ཆེ་བའི་སློབ་གཉེར་བ། ཉམས་ལེན་པ། ཞིབ་འཇུག་པ་དག་གི་སྤྱན་ལམ་དུ་འབུལ་ཐུབ་ན་དོན་དམ་པ་བོད་མི་རིགས་ཀྱི་ཆོས་དང་རིག་གཞུང་རྒྱུན་འཛིན་ནམ་བསྟན་འགྲོའི་དོན་ཕན་འབྲས་མངོན་དུ་འགྱུར་བ་སོགས་ཀྱི་དགེ་མཚན་ལ་སུ་མི་རངས།
ད་ལམ་འདིར་རྙེད་གྲགས་ཀྱི་འདུ་ཤེས་རིང་དུ་དོར་ནས་ལྷག་པའི་བསམ་པ་ཁོ་ནས་མཁན་རིན་པོ་ཆེ་པདྨ་ཀུན་བཟང་མཆོག་གིས༧འཇམ་མགོན་མཁྱེན་ཀོང་ཟུང་དང་ཀུན་མཁྱེན་མི་ཕམ་རིན་པོ་ཆེ་རྣམ་གསུམ་གྱི་སྲས་ཀྱི་ཐུ་བོ་མཁས་གྲུབ་གཉིས་ལྡན༧རྒྱལ་ཚབ་རིན་པོ་ཆེ་འགྱུར་མེད་པདྨ་རྣམ་རྒྱལ་མཆོག་གི་གསུང་འབུམ༼ཆོས་ཚན་ཅི་ཡོད་ཨ་དུམ་ནང་བཞུགས་དཀར་ཆག་ནོར་བུའི་ཕྲེང་བར་གཟིགས།༽འདི་ཉིད། བོད་བརྒྱུད་ནང་བསྟན་རིག་གཞུང་སྤྱི་དང༌། ཁྱད་པར་དུ་སྔ་འགྱུར་པའི་ལྟ་གྲུབ་བམ་ཀུན་མཁྱེན་མི་ཕམ་རིན་པོ་ཆེའི་ཡིག་ཆ་འཛིན་པ་དག་ལ་མེད་དུ་མི་རུང་བ་ཞིག་ཏུ་དགོངས་ཏེ་རྒྱ་ཆེའི་དོན་གཉེར་ཅན་རྣམ་པའི་སྤྱན་ལམ་དུ་འགྲེམས་སྤེལ་གནང་བ་སྟེ།
ཞུ་དག་ལག་བསྟར་བྱས་ཚུལ་ནི། དེ་ཡང་ཡིག་ནོར་ངེས་ཅན་རྣམས་ཐད་ཀར་བསྒྱུར་པ་དང༌༑ ལ་ལ་༼༽གུག་རྟགས་ནང་ལ་དཔེར་ན་་་་་འཆུགས་༼འཁྱུགས༽འདི་ལྟ་བུ་བསྒྱུར་པའི་དེ་མ་ཐག་གུག་རྟགས་ནང་དུ་བསྒྱུར་ཡིག་དེ་ཁོལ་ཕྱུང་དང༌། ཚིག་གཅིག་ཐེངས་མང་ནོར་རིགས་གུག་རྟགས་ནང་དུ་་་སྒེག་༼སྒེགས་འདིའི་རིགས་འདི་ལྟར་ཞུས།༽འདི་ལྟ་བུ་དང༌། གསར་བཏགས་རིགས ༼༽ གུག་རྟགས་ནང་དུ་༼གྱིས་ཞུ་མཆན།༽འདི་ལྟ་བུ་དང༌། ལྷག་རིགས་༼༽གུག་རྟགས་ནང་དུ་༼ལ་ལྷག༽འདི་ལྟ་བུ་དང༌། མ་ཕྱི་ནང་མི་གསལ་བའི་རིགས་གུག་རྟགས་ནང་དུ་༼ཡང་མ་དཔེ་མི་གསལ།༽འདི་ལྟ་བུ་དང༌། ཞེས་མཆན་བླུགས་ཡོད། གཞན་ཡང་མ་ཕྱི་ནང་མི་གསལ་བ་དང་དོགས་ཅན་ཁ་ཤས་སྣང་ཡང་རང་སར་བཞག་པ་ལས་ཕྲི་བསྣན་རྔོ་མི་ཐོགས། དེ་མིན་དཔེར་ན་དགའ་བའི་ཞེ་ས་ལ་དགྱེས་པ་དང་དགེས་པ། ཆུ་བོ་ཆུང་ངུ་ལ་ཆུ་ཕྲན་དང་ཆུ་བྲན་ལྟ་བུ་དང༌། བྱ་ཚིག་དང་བྱེད་ཚིག་གང་ལྟར་རུང་རིགས་མ་ཕྱི་ལྟར་རང་སར་བཞག་དགོས་པ་ལ་ཕན་ཚུན་བསྒྱུར་པ་དང་ཆད་ལྷག་གི་ནོངས་པ་སོགས་ནི་བཤགས་ཡུལ་རྣམས་ཀྱི་མདུན་དུ་མཐོལ་བཤགས་བཟོད་གསོལ་ཞུ།
འདི་ལ་ཐེངས་དང་པོ་མཁན་ཀུན་བཟང་བསོད་ནམས་དང་ཕྲན་གཉིས་ཀྱིས་མ་ཕྱི་དང་ལན་གཉིས་བསྡུར་པ་དང༌། འཕྲུལ་པར་རྐྱང་ཐོག་ལན་གཅིག
ཐེངས་གཉིས་པར་དཔལ་ཡུལ་བཤད་གྲྭའི་དགེ་སློབ་རྣམས་ཀྱིས་མ་ཕྱི་དང་འཕྲུལ་པར་གཉིས་སྦྲགས་ཚར་གཅིག་དང་འཕྲུལ་པར་རྐྱང་ཐོག་ལན་གཅིག
ཐེངས་གསུམ་པ་ཞེ་ཆེན་བཤད་གྲྭའི་དགེ་སློབ་རྣམས་ཀྱིས་མ་དཔེ་དང་ཚར་གཅིག་གཏུགས་པ་དང་འཕྲུལ་པར་རྐྱང་ཐོག་ལན་གཅིག
ཐེངས་བཞི་པར་ཕྲན་པས་འཕྲུལ་པར་རྐྱང་ཐོག་ཚར་གསུམ་དང་ཞུས་མཐར་མ་ཕྱི་དང་འཕྲུལ་པར་གཉིས་སྦྲགས་ཚར་གཅིག་ཡང་འཕྲུལ་པར་རྐྱང་ཐོག་ཐེངས་གཉིས་བཅས་བསྡོམས་༡༤ལྷག་བསྐྱར་ཞིབ་ཞུས་པ་ཡིན།
སྔར་ཤིང་པར་དུ་མ་འཁོད་པའི་ཕྲན་ཚེགས་དང་མ་དཔེ་ནང་མི་གསལ་བ་དང་ལྡེབ་ཆད་རིགས་མཁོ་འདོན་རྒྱབ་སྐྱོར་གནང་མཁན་དག་ལ་སྙིང་ཐག་པ་ནས་ཐུགས་རྗེ་ཆེ་ཞུ།
ཕྲན་ནས་ལོ་གཅིག་ལྷག་རིང་ལ་རང་གི་སློབ་སྦྱོང་དང་དཀའ་ཚེགས་ལ་མ་ལྟོས་པ༑ ཡིད་བཞིན་གྱི་ནོར་བུ་འདི་ལྟ་བུ་ལ་ཞབས་ཕྱི་ཞུ་བའི་གོ་སྐབས་འཕྲད་པ་འདི་སྐལ་བ་རེ་བཟང་སྙམ་པའི་དགའ་སྤྲོ་དང་འགན་འཁྲི་ཞིག་ཏུ་བརྩིས་ཏེ། གཟབ་ཁུལ་གྱིས་སྙམ་འཇོག་དང་ཕོ་ཚོད་ཧམ་ཤེད་དུ་མ་སོང་བ་ཞིག་ཏུ་བསམས་ནས། ཚིག་གསར་གཉིས་སོགས་ལ་ཁུངས་བཅོལ་ཏེ་བརྡ་སྤྲོད་མཁས་དབང་དང༌། ཞུ་དག་ཉམས་མྱོང་པ། ཆོས་གྲོགས་རྣམས་ལ་བཀའ་འདྲི་ཞུས་ཏེ་རང་ནུས་ཅི་ཡོད་ཀྱིས་ཞབས་ཕྱི་སེམས་གཏིང་ནས་ཞུས་ཀྱང༌། སྐྱེས་སྦྱོང་གི་ཤེས་ཡོན་དང་ཉམས་མྱོང་ཞན་པ་བཅས་ཀྱི་དབང་གིས་སྐྱོན་ཆ་དང་ནོར་འཁྲུལ་རིགས་ཅི་ཡང་ཡོད་ངེས་པས་རྒྱ་ཆེའི་གཟིགས་པ་པོ་རྣམས་ནས་བཀའ་བཀྱོན་དང་བཅས་ལེགས་བཅོས་ཡོ་བསྲང་གི་དགོངས་འཆར་ལྷུག་སྩོལ་ཡོད་པ་ཞུ་རྒྱུ་བཅས།
༄༅། །དཔལ་མགོན་བླ་མ་འགྱུར་མེད་པདྨ་རྣམ་རྒྱལ་གྱི་རྣམ་ཐར་མདོར་བསྡུས་མཇམ་མགོན་རྣམ་གཉིས་ཀྱི་ཞལ་ལུང་མ་བཅོས་ཟླ་བའི་རང་མདངས།
མཁས་ཤིང་གྲུབ་པ་བརྙེས་པའི་ཞེ་ཆེན་རྒྱལ་ཚབ་འགྱུར་མེད་པདྨ་བསྟན་འཛིན་མཁས་གྲུབ་རྒྱ་མཚོའི་དབང་པོའི་སྡེ་ནི།
དེ་ཡང་སྐུ་སྐྱེ་སྔོན་མ་ཨོ་རྒྱན་རང་བྱུང་རྡོ་རྗེ་དེ་ཉིད་དགོངས་པ་ཆོས་དབྱིངས་སུ་གཤེགས་ལ་ཉེ་བའི་སྐབས། ད་སྟེ་བདག་ནི་རྒ་དང་ན་བའི་ཟུག་རྔུས་མནར་བའི་ལུས་འདི་བོར་ནས། བྱིས་པ་ལུས་ཡང་ཞིང་གོམ་ཟོ་བདེ་བ་ནད་ཀྱིས་མི་གཙེར་བ་ཞིག་གི་སྐྱེ་བ་བླང་ན་དགའ་བར་འདུག ཅེས་ཕེབས་པ་དང༌། ཡང་ངེད་རང་ཚེ་མགོ་རྟིང་གཉིས་ཀར་བསྔོས་ཤ་ཟོས་པའི་རྣམ་སྨིན་ཤིན་ཏུ་ལྕི་བས་ཐར་པ་ཐོབ་དཀའ་བར་འདུགསང་ཕྱི་རེས་སྐྱེ་ངན་འདྲ་སྲིད་ན། ཤ་འདི་ཟ་མི་དགོས་པ་ཞིག་བྱུང་ན་ཨེ་རེ་ཤི་གསུངས་ནས་ཐུགས་སྐྱོ་བའི་རྣམ་པ་ཆེས་ཆེར་མཛད་པ་དང༌། ཞབས་འབྲིང་བ་དག་ལ་སྒྲ་རམས་པའི་ཡོན་ཏན་འབའ་ཞིག་གསུངས་ཤིང༌། ཁྱད་པར་གསོལ་དཔོན་པདྨ་རང་བྱུང་ལ། ད་ནས་ཁྱེད་རང་འདིར་སྡོད་དགོས་མེད། ལྷོ་ཁོག་ཏུ་སོང་ལ་ལོ་ཆེན་བི་ཛ་ཡའི་མདུན་ནས་རིག་གནས་ཕྲན་བུ་རེ་ཨི་ཤེས་ལྟོས། ང་དང་མྱུར་དུ་འཕྲད་འོང་ཞེས་གསུང་གི་ཐ་མ་ཞལ་ཆེམས་སྩལ།
མ་ཧཱ་པཎྜི་ཏ་འགྱུར་མེད་མཐུ་སྟོབས་རྣམ་རྒྱལ་གྱི་གསུང་སྲས་ཨ་གྲོ་སྒྲ་རམས་པའམ་ལོ་ཆེན་བི་ཛ་ཡ། བཅུ་ཕྲག་རིག་པའི་གནས་ལ་མཁྱེན་རབ་ཀྱི་པདྨོ་རྣམ་པར་རྒྱས་ཤིང་ངེས་དོན་ཆོས་ཉིད་ཀྱི་དགོངས་པ་ལ་དབང་འབྱོར་པའི་དམ་པ་གང་ལ་ཞུ་ཡིག་དང་པཎ་ཞྭ་བཅས་གནང་བའི་ཟུར་འཛིན་ཕྱག་རྟགས་ཀྱིས་སྤྲས་པའི་ནང་དུ། ཨེ་མ་ཧོ། ངོ་བོ་ཀ་ནས་དག་སོགས། མ་འོངས་པ་ཡི་དུས་སུ༑ ༑རྩ་གསུམ་སྒྲུབ་པའི་རྣལ་འབྱོར། །ངུར་སྨྲིག་ཆ་ལུགས་འཛིན་པ། །རང་རང་མོས་འདུན་གར་གཏད༑ ༑སྐྱེ་སྲིད་བཟུང་བར་གདོན་མི་ཟ། །ཞེས་གྲུབ་དབང་སྦས་པའི་རྣལ་འབྱོར་མཁས་གྲུབ་ཆེན་པོ་ཆེ་བའི་ཡོན་ཏན་དུ་མ་དང་ལྡན་པ་དམ་པ་གང་གི་གཞིས་ཀར་ཐུགས་གཏད་དེ།
སྐྱེད་པའི་ཡབ་ནི་སྦས་པའི་རྣལ་འབྱོར་པ་ལོ་ཆེན་བི་ཛ་ཡ་སྟེ་ཁོང་གི་དག་པའི་སྣང་བར། མཁའ་འགྲོ་ཤེལ་དཀར་རྡོ་རྗེ་མཚོ་ཡིན་ཟེར་བ་གྲི་ཐོད་འཛིན་ཅིང་གར་སྟབས་བསྒྱུར་བ་གཅིག་གིས་གླུ་དབྱངས་གསལ་མི་གསལ་ཐུང་ངུས། ཨ་ཧོ་མ་ཧཱ་སུ་ཁ་སིདྡྷི་ཧོ༔ སྐྱེ་མེད་ཆོས་ཀྱི་དབྱིངས་ཉིད་ལས༔ འགགས་མེད་ཤར་བའི་བུ་མོ་ང༔ རིག་པའི་བུ་ཆུང་སྐྱོང་ཕྱིར་འོང༔ ཞེས་དང༌། ད་དུས་བདུད་འཇོམས་རོལ་པ་རྩལ༔ རྟ་བདུན་ཆིབས་ནས་གླིང་བཞི་ཉུལ༔ གདུལ་བྱའི་ཞིང་ས་འཚོལ་སྐབས་སུ༔ ཞེས་སོགས། ༼བདུད་འཇོམས་རོལ་པ་རྩལ་ཞེས་ནམ་སྙིང་གི་གསང་མཚན་ཡིན།༽ གནུབ་བན་ནམ་མཁའི་སྙིང་པོ་ཁྱིམ་འདིར་སྐུ་འཁྲུངས་པས་བར་ཆད་སེལ་བ་དང་རྟེན་འབྲེལ་ལེགས་ཕྱོགས་སུ་ཁྱོད་ཀྱིས་སྤེལ་དགོས་ཚུལ་དང༌། ཡང་རང་རེའི་ཁྱིམ་དུ་རྒྱལ་ཚབ་རིན་པོ་ཆེ་འབྱོན་རྒྱུ་རེད་ཟེར་ནས་མི་མང་པོས་ཁྲི་བཤམས་པ་དང༌། གཞན་དང་མི་འདྲ་བའི་མི་སྨུག་པོ་དར་ཐོད་ཅན་ཤིན་ཏུ་འཇིགས་སུ་རུང་བ་གཅིག་གིས་དར་ཁ་དོག་སྣ་ཚོགས་ཁྲུ་གང་ཙམ་ཞིག་འདུག་པ་ཕྱག་མདུད་རྒྱུ་ཡིན། ད་ནི་རེ་ཞིག་ཁྱེད་ཉིད་ཀྱི་ཉར་ཚགས་དགོས་པ་ཡོད་ཟེར་ནས། ཕྱག་ཏུ་སྤྲོད་བྱུང་བའི་ཐུགས་སྣང་དང༌།
ཡུམ་ནི་དཔའ་རྩལ་སྟོབས་ཐུགས་ཆེ་ཞིང་ཡ་རབས་དྲ་མའི་རིགས་བརྒྱུད་འབྲོང་པ་དཔོན་ཚང་གི་བུ་མོ་ནམ་མཁའ་སྒྲོན་མ་ཞེས། ཨ་མི་དྷེ་བ་དུང་གཅིགམ་ཎི་དུང་གཉིས། སིདྡྷི་དུང་གཅིག བཛྲ་ས་ཏྭ་དུང་གཅིག བཀའ་ཐང་བསྡུས་པ་ལེའུ་བདུན་སོགས་རྒྱུན་དུ་ཁ་ཏོན་བྱེད་ཅིང་ཆོས་ལ་མོས་ཤིང་དད་པ་དང་དག་སྣང་ཆེ་བ། དམན་ལ་བརྩེ་ཞིང་བུད་མེད་ངན་པའི་སྐྱོན་གྱིས་མ་གོས་པ་གཏོང་ལ་གོམས་པའི་བློ་ཅན་དེ་ཉིད་དང༌། ལྷུམས་སུ་ཞུགས་པའི་ཚེ་ཡུམ་ལ་ངོ་མཚར་བའི་རྟགས་མཚན་ཤར་རིའི་མཁའ་ངོས་ལ་དར་དཀར་པོ་དྲི་མ་མེད་པ་ཞིག་ཤར་གྱིས་བྱུང་བས་རང་གི་ལུས་ལ་དཀྲིས་པའི་མོད༑ དར་ཅིག་ཤེས་པ་བརྒྱལ་བ་ལྟར་གྱུར་པ་དང༌། གཉིད་ལས་སད་པ་ནའང་ལུས་སེམས་ལ་སྔར་མེད་པའི་དགའ་བདེ་ཁྱད་པར་ཅན་སྐྱེས་ཤིང་ལུས་ཀྱི་ཟོ་མདོག་རྒྱས་པ་དང༌། ལུས་མི་ངལ་ཞིང༌། ཡང་བ་སོགས་གྱུར། དེ་ནས་ཕྱི་ལོ་༡༨༧༡རབ་བྱུང་༡༥པའི་བྱེ་བྲག་སྐྱེས་བདག་ཅེས་པ་ལྕགས་མོ་ལུག་གི་ལོར་ཧོར་ཟླ་བཅུ་གཉིས་པ་ལྷག་པའི་ཕྱི་མའི་ཚེས་༡༩ལྷ་ཐོག་དང་སྡེ་དགེའི་ཆར་གཏོགས་རྫོགས་ཀྱི་མཚོ་ལུང་ཞེས་པའི་གནས་སུ་རེས་གཟའ་ལྷའི་བླ་མ་ཤར་བའི་འཕྲོད་ཆེ་ཆུང་སོགས་སྦྱོར་བ་ཕུན་སུམ་ཚོགས་པའི་ཉིན་ལ་བྱང་ཆུབ་སེམས་དཔའ་མངལ་ལས་གྲོལ་བའི་མོད་ལ༌། འཇའ་སྤྲིན་ཁ་དོག་དང་དབྱིབས་སྣ་ཚོགས་ཀྱིས་མཁའ་དབྱིངས་མཛེས་ཤིང་སྤྲིན་སྒྲའི་དབྱངས་སྙན་ཡུད་ཙམ་ལ་ལྷང་ངེར་གྲགས། དེ་ཡི་ཚེ་སྦས་པའི་རྣལ་འབྱོར་པ་ལོ་ཆེན་བི་ཛས་ཁྲུས་དང་ཤེས་རབ་འཕེལ་བའི་རྟེན་འབྲེལ་གྱི་གནད་ཁྱད་པར་ཅན་དང་བར་ཆད་བསྲུང་བའི་རྫས་སྔགས་སོགས་ཕྱག་བཞེས་གནང་ནས་ཚེ་རིང་འབྲུག་རྒྱལ་ཞེས་མཚན་གྱི་ཅོད་པཎ་གསོལ་བ་སོགས་ཐོག་མའི་རྟེན་འབྲེལ་ལེགས་དགུའི་ཕྱོགས་སུ་བསྒྲིགས་པར་མཛད། དེ་ཡང་ཕྲུ་མས་ཆོས་གོས་ལྟར་དཀྲིས་པ་དང༌། སྤྱན་ཟུང་རྡོ་རྗེའི་ལྟ་སྟངས་ཁྲ་ཧྲིག་གེ་བ། སྐུ་སྨད་ཐམས་ཅད་དུ་སྟག་རིས་བཀྲ་བ་སོགས་ངོ་མཚར་བའི་རྟགས་མཚན་ངོམ། དེ་ནས་ཡབ་ཡུམ་རྣམས་ཀྱི་བཀུར་སྟི་རིམ་གྲོ་ཕུན་སུམ་ཚོགས་པའི་ཞབས་འདེགས་བཅས་ནང་དུ་རྩ་རླུང་ཐིག་ལེའི་སྟོབས་འཕེལ་བའི་ཐབས་དང་ཕྱི་རུ་སྐུ་ཡི་དཀྱིལ་འཁོར་ལ་འཕྲོད་བཞེས་གང་ཆེའི་བསྐྱེད་བསྲིངས་ཤིང༌། རྒྱལ་སྲས་སེམས་དཔའ་ཆེན་པོར་གདོད་ནས་གཞན་ཕན་བརྩེ་ཆེན་སྙིང་རྗེའི་ཁུར་ཆེན་ཅུང་ཟད་ཀྱང་བྲི་བ་དང་དོར་བ་མེད་པ་རང་གི་ཆོས་ཉིད་དུ་གྱུར་པས་སེམས་ཅན་བསད་པའི་ཤ་ཁྲག་ལ་མི་དགྱེས་ཤིང༌། དངོས་སུ་བཞེས་པ་ལྟ་ཞོག་དྲི་ཙམ་བྲོ་བ་དང༌། ཤ་ཡི་དྲི་མས་སྦགས་པའི་སྣོད་ཅན་གཙང་དག་མ་བྱུང་བར་གསོལ་ཐུག་ལ་སོགས་བསྐོལ་བ་ན་དེའི་རོ་ལྗགས་ལ་སྨིན་པས་ཀྱང་སྐུ་ཁམས་མི་དྭངས་བར་གྱུར་པ་དང༌། སེམས་ཅན་གསོད་པ་སོགས་གཟིགས་པ་ནས་སྙིང་རྗེའི་ཤུགས་ཀྱི་གདུང་བའི་སྤྱན་ཆབ་ཆར་དྲག་པོ་ལྟར་བསིལ་ཞིང་ཐབས་ཅི་ནུས་ཀྱིས་ཟློག་པ་དང༌། སྐུ་གཞིས་སོགས་ལ་ཤ་གཅོད་དུ་འཇུག་པ་སོགས་ཀྱིས་མཚོན། ཐ་མལ་བྱིས་པའི་སྤྱོད་པ་གཏན་ནས་མི་གནང་ཞིང༌། པདྨ་འདམ་ན་གནས་ཀྱང་འདམ་གྱིས་མ་གོས་པའི་དཔེ་ལྟར་དམ་པའི་ངང་ཚུལ་ལ་ཉེས་དྲིས་གཞར་ཀྱང་མི་མཛའ་ཞིང་རྒྱལ་བའི་སྲས་ཀྱི་སྤྱོད་པ་ཁོ་ནས་དུས་འདའ་བ་ཞིག་བཞུགས་པར་གྲགས་སོ། །
དེ་ཡང་སྐུ་སྐྱེ་སྔོན་མས་ལུང་བསྟན་པ་ལྟར་བདེ་གཤེགས་མྱ་ངན་མེད་ཀྱི་རྣམ་རོལ་རབ་འབྱམས་ལྔ་པར། སྒྲིབ་བྲལ་མཁྱེན་པའི་དྭངས་ཤེལ་གྱི་ངོགས་སུ་མཆོག་སྤྲུལ་ལྷོ་རྒྱུད་དུ་འཁྲུངས་པའི་གསལ་སྣང་བརྟན་པོར་བྱུང་བ་དང༌། སྔ་འགྱུར་བསྟན་པའི་གཙུག་རྒྱན་རྫོགས་ཆེན་བཞི་པ། སྨིན་གླིང་ཁྲི་རིན་པོ་ཆེ་འགྱུར་མེད་ཡིད་བཞིན་དབང་རྒྱལ་དང༌། འཇམ་མགོན་ཀོང་སྤྲུལ་རིན་པོ་ཆེ་སོགས་ཡེ་ཤེས་གཟིགས་པ་རྣམས་ཀྱིས་ཀྱང་ཨོ་རྒྱན་རང་བྱུང་རྡོ་རྗེའི་ཡང་སྲིད་འཁྲུལ་མེད་དུ་བཀའ་བགྲོས་པ་བཞིན་དཔལ་གྱི་མགུལ་ནས་མགྲིན་གཅིག་ཏུ་ལུང་བསྟན། ཁྱད་པར་དུ་གངས་ཅན་མཁས་གྲུབ་ཡོངས་ཀྱི་གཙུག་རྒྱན་འཇམ་དབྱངས་མཁྱེན་བརྩེའི་དབང་པོས། དོན་འདི་ལ་ནི་ལན་བརྒྱར་བརྟགས་ཀྱང་ནོར་བ་མ་མཆིས་ཤིང་གདན་ས་ཆེན་པོར་ཞབས་སོར་བཀོད་ན་དོན་དང་ལྡན་པར་འགྱུར་རོ། །ཞེས་པའི་བཀའ་ལུང་རྡོ་རྗེ་རིན་པོ་ཆེའི་ཅོད་པཎ་སྤྱི་བོའི་གཙུག་ཏུ་བཅིངས་ནས་འགྱུར་མེད་པདྨ་བསྟན་འཛིན་མཁས་གྲུབ་རྒྱ་མཚོའི་དབང་པོའི་སྡེ་ཞེས་པའི་མཚན་འབུལ། ཞབས་བརྟན་གྱི་བདེན་ཚིག་ཤིས་དབྱངས་བཅས་སྩལ་པར་མཛད་པ་ལྟར། ཧོར་ཟླ་དགུ་པའི་ཚེས་གཟའ་སྐར་འཕྲོད་སྦྱོར་དགེ་ཞིང་ཤིས་པ་འཛོམས་ཉིན་སྔ་འགྱུར་བཤད་སྒྲུབ་བཀའ་གཏེར་གྱི་ཆུ་ཀླུང་འབུམ་ཕྲག་གཅིག་ཏུ་འཁྱིལ་བའི་གདན་ས་ཆེན་མོར་འཇིགས་མེད་གདོང་ལྔས་བཏེགས་པའི་ཆོས་ཀྱི་ཁྲི་ཆེན་པོར་ཞབས་པད་འཁོད།
ཡོངས་འཛིན་སྐུ་གོང་མའི་ཉེ་གནས་ཁུ་བོ་པདྨ་དབང་ཆེན་ལས་ཡི་གེ་འབྲི་ཀློག་ནས་བརྩམས་སུམ་རྟགས་དག་གསུམ། སྒྲ་ཀཱ་ཙན་དབྱངས་གསུམ། རྩིས་དཀར་ནགསྡེབ་སྦྱོར་སྙན་ངག་སོགས་དང༌༑ རྫོགས་ཆེན་མཁན་རིན་པོ་ཆེ་པདྨ་དམ་ཆོས་འོད་ཟེར་ལས་རབ་ཏུ་བྱུང་བ་དགེ་ཚུལ་གྱི་དངོས་པོར་སྒྲུབ། མཚན་འགྱུར་མེད་པདྨ་རྣམ་རྒྱལ་ཞེས་གསོལ། ཚིགས་ཕྱི་མ་བསྙེན་རྫོགས་ནི་དགེ་མང་མཁན་རིན་པོ་ཆེ་ཡོན་ཏན་རྒྱ་མཚོ། ལས་སློབ་ཟུར་མང་དྲུང་སྤྲུལ་ཀརྨ་ཆོས་ཀྱི་ཉིན་བྱེད་སོགས་དད་པའི་དགེ་འདུན་གྲངས་ཚང་བའི་དབུས་སུ་སྔ་འགྱུར་བསྟན་པའི་ཤིང་རྟ་ཐུབ་དབང་གཉིས་པ་མཁན་ཆེན་ཞི་བ་མཚོའི་སྡོམ་རྒྱུན་ལོ་ཙཱ་བ་ཆེན་པོ་དྷརྨ་ཤྲཱིའི་བཀའ་དྲིན་ལས་བྱུང་བ་ཉིད་ལེགས་པར་བཞེས། དེའི་བསླབ་བྱ་ཕྲ་རགས་རྣམས་ཀྱང་ཉམས་པ་མེད་པ་མིག་གི་འབྲས་བུ་ལྟར་བསྲུངས་པས་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་ཤིང་གནས་བརྟན་འདུལ་བ་འཛིན་པ་ཀུན་གྱི་གཙུག་རྒྱན་དུ་གྱུར།
མེ་མོ་ཕག་གི་ལོའི་མགོ་ཟླ་བའི་ཚེས་དགུ་ལ་མཁས་དང་གྲུབ་པ་མང་པོས་བྱིན་གྱིས་བརླབས་པའི་གནས་རྫོང་སར་བཀྲ་ཤིས་ལྷ་རྩེ་ཤྲཱི་ནཱ་ལེན་དྲ་གཉིས་པར་བསྔགས་པའི་ཆོས་གྲྭ་ཆེན་པོ་ག་ལ་བར་ཆག་ཕེབས་ནས་ཟླ་བ་དེའི་དམར་ཕྱོགས་ཀྱི་དགའ་བ་དང་པོར་ཁམས་གསུམ་ཆོས་ཀྱི་རྒྱལ་པོ་པདྨ་གར་དབང་བློ་གྲོས་མཐའ་ཡས་ཀྱི་གསེར་ཞལ་འཇལ་ཞིང་ཕྱག་རྟེན་མཎྜལ་རྣམས་ཕུལ་བ་དང་ཆབས་ཅིག་མདོ་རྒྱུད་བཀའ་གཏེར་སྨིན་གྲོལ་གྱི་བདུད་རྩིས་རྗེས་འཛིན་གུས་ཕྱག་དང་བཅས་ཏེ་གསོལ་བ་བཏབ་པས། འཇམ་མགོན་རྣམ་སྣང་ལོ་ཙཱ་བ་ཆེན་པོ་དེ་ཉིད་ཀྱིས་སྐུ་ཡི་ཕྲེང་བར་སྨོན་ལམ་འབྲེལ་བའི་ལས་ཅན་གྱི་རིག་པ་འཛིན་པ་ཆེན་པོ་ཡིན་པར་མཁྱེན་བཞིན་དུ་དེ་བཞིན་རྗེས་འཛིན་ཆོག་པའི་གསུང་མཆིད་ཨུ་དུམ་ཝཱ་ར་ཐོད་དུ་བཅིངས།
དེ་བཞིན་དུ་མངའ་བདག་ཚངས་པ་ལྷ་ཡི་མེ་ཏོག་བསམ་བཞིན་སྐྱེ་བ་བཞེས་པ་འཇམ་དབྱངས་མཁྱེན་བརྩེའི་དབང་པོའི་མདུན་དུ་ཕེབས་པའི་ཚེ་ན་འཇམས་དབྱངས་བླ་མ་དེ་ཉིད་ཁྱུ་མཆོག་གི་སྟབས་ཀྱིས་གཟིམས་སྒོའི་ནང་ལོགས་སུ་དྲི་ཞིམ་པོའི་སྤོས་རིང་ཕྱག་ཏུ་བསྣམས་ནས་བསུ་བའི་ཚུལ་དང་བཅས་བྱོན་པའི་ཚེ། གུས་པའི་ལྷ་ཕྱག་གིས་བཏུད་པ་ན། བརྩེ་ཆེན་ཐུགས་རྗེའི་དབང་ཕྱུག་དེ་ཉིད་ཀྱིས་ཀྱང་ཕྱག་ལེན་དང༌། མཇལ་དར་རྩེ་སྤྲོད་སོགས་སྔར་ནས་འདྲིས་པ་ལྟ་བུའི་གཟུགས་བཟོས་ཐུན་མིན་གྱིས་བསྐྱངས་པ་དང༌། ཕྱག་རྟེན་མཎྜལ་སོགས་རྒྱ་ཆེར་ཕུལ་ཞིང༌། ཐུན་མོང་ཐུན་མིན་གྱི་གསུངས་གླེང་ཞིབ་རྒྱས་གནང་བའི་ཉིན་དེ་ཉིད་ནས་ཁྲོ་བོ་ཐམས་ཅད་ཀྱི་སྤྱི་དཔལ་ཆེན་པོ་བར་ཆད་སེལ་བའི་ལྷག་པའི་ལྷ་མཆོག་དཔལ་ཆེན་རྡོ་རྗེ་གཞོན་ནུ་ཀུན་མཁྱེན་རོང་ཟོམ་པ་ཆེན་པོའི་བཀའ་སྲོལ་ལས་བྱུང་བའི་སྨིན་དབང་ཟབ་མོའི་ཆོས་ཀྱི་སྒོ་འཕར་ཕྱེས། སྤྱིར་འཇམ་དབྱངས་བླ་མ་རྣམ་གཉིས་ཀྱི་མཚན་དང་པོ་ཐོས་པ་ཙམ་ནས་ཚེ་རབས་ནས་འབྲེལ་བའི་བླ་མར་སོང་གཤིས་རྗེ་འདི་སྐུ་ན་ཕྲ་ཡང་བཟོད་མེད་ཀྱི་མོས་གུས་ཆེན་པོ་རྒྱུན་ཆགས་སུ་ཡོད་པ་དང༌། སྐུ་ཡི་དཀྱིལ་འཁོར་ཐོག་མར་མཇལ་བ་ཉིད་ནས་ཐ་མལ་གྱི་སྣང་ཤེས་རང་འགག་ཏུ་འགྲོ་བ་ལྟ་བུས་མོས་གུས་ཀྱི་རྐང་ཚུགས་པས་ཐོག་མའི་རྟེན་འབྲེལ་ལེགས་རྒུའི་ཕྱོགས་སུ་ངང་གིས་འགྲིགས་པར་གྱུར་ཏོ། །
དེ་ཡང་གངས་ཅན་མཁས་གྲུབ་ཡོངས་ཀྱི་འཁོར་ལོས་སྒྱུར་བ་ཆེན་པོ་༧པདྨ་འོད་གསལ་མདོ་སྔགས་གླིང་པའི་ཞལ་སྔ་ནས་བཀའ་གདམས་བློ་སྦྱོང་གི་ཟབ་ཁྲིད་རྒྱ་ཆེར་དང༌། རྒྱལ་སྲས་ཐོགས་མེད་གསུང་བློ་སྦྱོང་དོན་བདུན་མ། མན་ངག་རྫོགས་པ་ཆེན་པོའི་ལམ་གྱི་ཤིང་རྟ་གཅིག་པུར་གྱུར་པ་རིག་འཛིན་འཇིགས་མེད་གླིང་པའི་བཀའ་འབུམ། དགོངས་གཏེར་ཀློང་ཆེན་སྙིང་ཏིག་གི་རིགས་འདུས་རྩ་དབང་རྒྱས་པ་དང་མཐར་ཀློང་སྙིང་ཡོངས་རྫོགས་ཀྱི་བྱིན་རླབས་གདམས་གཏད་ཐུན་མིན་ཀྱང་མཛད། ཡོན་ཏན་རིན་པོ་ཆེའི་མཛོད་ཀྱི་རྩ་བ། དེའི་རྒྱས་འགྲེལ་ཤིང་རྟ་རྣམ་གཉིས་རྩ་འགྲེལ་སྦྲགས་མའི་སྟེང་ནས་བཤད་ལུང་རྒྱས་པ་དང༌། ཁྱད་པར་རྡོ་རྗེ་ཕུར་པའི་བཀའ་གཏད་ཡོངས་རྫོགས་ཀྱི་དབང་ཁྲིད་ལུང་བཅས་རྗེ་ཉིད་ལ་ཆེད་དུ་བསྩལ་ནས་ཕྲིན་ལས་ཕུར་པའི་སྒྲུབ་སྡེའི་བཀའ་བབ་སློབ་དཔོན་པྲ་བྷ་ཧསྟི་དང༌། བོད་ཡུལ་དུ་ཕུར་པའི་གྲུབ་བརྙེས་ཡོངས་ཀྱི་རྒྱལ་པོ་ལང་ལབ་བྱང་ཆུབ་རྡོ་རྗེ་དང་དབྱེར་མེད་པའི་སྤྲུལ་པ་སྐུའི་སྐྱེ་བ་ཐམས་ཅད་དུ་ལྷག་པའི་ལྷ་འདི་གྲུབ་པ་བརྙེས་པ་ཡིན་པས་གདན་སར་ཕེབས་པ་དང་འདིའི་བསྙེན་སྒྲུབ་ཚད་ལྡན་ཉམས་བཞེས་ཀྱི་རྟགས་རྣམས་རྫོགས་པ་དང་སྦྱིན་སྲེག་བཅས་གྲུབ་པར་གྱིས་ཞེས་བཀའ་སྩལ། འཇམ་མགོན་གཏེར་ཁ་ཚིག་བདུན་བླ་སྒྲུབ་ཀྱི་ཆོས་བདག་དུའང་ལུང་གིས་ཟིན་པ་དང༌། གཞན་ཡང་རྗེའི་བྱང་ཆུབ་ལམ་རིམ། ནཱ་རོ་མཁའ་སྤྱོད། ཀརྨ་པ་དབང་ཕྱུག་རྡོ་རྗེས་ཁྲིད་ཡིགདྭགས་པོའི་ཐར་རྒྱན་བཅས་རྗེ་འདི་ལས་གསར་རྙིང་རིས་མེད་ཀྱི་བཀའ་གཏེར་མདོ་སྔགས་རྒྱ་མཚོའི་དབང་ལུང་ཁྲིད་གདམས་སོགས་གསན་རྒྱ་ཤིན་ཏུ་ཆེ།
༧ རྒྱལ་བས་ལུང་བསྟན་འཇམ་མགོན་བློ་གྲོས་མཐའ་ཡས་ཀྱི་ཞལ་སྔ་ནས། རིན་ཆེན་གཏེར་གྱི་མཛོད་ཆེན་མོའི་ཆོས་འཁོར་གཉིས་པ་རྫོང་སར་བཀྲ་ཤིས་ལྷ་རྩེར་གནས་བཅུའི་ལྷ་ཁང་དུ་གསུངས་ཏ༑ེ འཇམ་མགོན་མཁྱེན་བརྩེའི་དབང་པོས་མ་གསན་པ་ཐམས་ཅད་གཟིམས་ཆུང་དབང་ཁང་དུ་ཕེབས་ཏེ་གསན་པ་ནི། གཏེར་མཛོད་བཀའ་རྒྱ་པོད་གསུམ་དང༌། རྙིང་མ་རྒྱུད་འབུམ་པོད་ཆེན་ཉེར་ལྔ༑ བཀའ་བརྒྱད་བདེ་འདུས་དབང་ཆེན་དང་གཏེར་གཞུང་པོད་དགུའི་ལུང་སོགས་གསན་སྐབས་མེ་ཏོག་ཤར་ཡང་དག་ལ་བབ་སྟེ་གསང་མཚན་རྡོ་རྗེ་དབང་མཆོག་ཕྲིན་ལས་འདུས་པ་རྩལ་ཞེས་གནང༌། དེ་རྗེས་ཁ་སྐོང་གླེགས་བམ་སུམ་ཅུ་སྐོར་ཡོངས་རྫོགས་སྨིན་གྲོལ་རྒྱབ་རྟེན་བཅས་ཟུར་མང་དྲུང་པ་རིན་པོ་ཆེ་ཀརྨ་ཆོས་ཀྱི་ཉིན་བྱེད་མདུན་ནས་གསན༌། བླ་མ་དགོངས་འདུས་གསེར་ཆོས་ཆེན་མོའི་སྒྲུབ་དབང་ཙ་འདྲ་རིན་ཆེན་བྲག་ནས་རྒྱལ་དབང་བཅོ་ལྔ་པ་དང༌། སི་ཏུ་རིན་པོ་ཆེ་པདྨ་དབང་མཆོག་སོགས་སྟོན་འཁོར་རིག་འཛིན་འདུས་པས་གསན་སྐབས་འཇམ་མགོན་རིན་པོ་ཆེས་ཕུན་ཚོགས་ལྔ་ལྡན་གྱི་གསུང་བཤད་རྒྱས་པར་གནང༌། རྫོགས་པ་ཆེན་པོ་སྙིང་ཐིག་ཡ་བཞིའི་དབང་ཁྲིད་ཡོངས་རྫོགས་གསན། ཤེས་བྱ་ཀུན་ཁྱབ་རྩ་འགྲེལ་དང་གདམས་ངག་རིན་པོ་ཆེའི་མཛོད་ཀྱི་དཀར་ཆག་ཞིབ་གཟིགས་མཛོད་ཅེས་ཕྱག་དཔེ་གནང་བར་ཞིབ་མོར་གཟིགས་ནས་ཕྱག་དཔེ་སླར་ཕུལ་ཏེ་རྒྱལ་བསྟན་རིན་པོ་ཆེ་ཆོས་ཀྱི་དབྱིག་གཅེས་དགུ་ཐམས་ཅད་གཅིག་ཏུ་བསྡུས་པའི་སྔ་ན་མེད་པའི་གསང་མཛོད་ཆེན་པོར་ངེས་ཤེས་རྙེད་སོང་ཞུས་པས། ཐོག་མའི་མཆོད་བརྗོད་དང༌། བརྩམ་པར་དམ་བཅའ་བ༑ མཇུག་གི་སྡོམ་བྱང་སྟེང་ནས་ལྗགས་བཤད་མདོར་བསྡུས་དང༌། དཔེ་རྣམས་དབུ་ཐོག་ཏུ་བཞག་ནས་བཀའ་རྒྱ་གདམས་གཏད་སྨོན་ལམ་ཤིས་བརྗོད་རྒྱས་པར་དང་ཕྱིན་ཆད་དབང་ཁྲིད་གང་ལས་གསན་ཀྱང་བརྒྱུད་པ་ཁོ་བོ་ལ་གཏུགས་ཆོག་ཅེས་བཀའ་སྩལ། ཆོས་འབྱུང་ལེགས་བཤད་པད་དཀར་རྫིང་བུ་ལས། གདམས་མཛོད་སྤྲུལ་པའི་གླེགས་བམ་ཆེན་པོར་བཀའ་ཡི་བསྡུ་བ་མཛད་དེ་དུས་ཀྱི་མཐར་ཡང་ཉམས་པ་མེད་པར་བཀའ་གཙིགས་ཕྱག་རྒྱས་རེ་ཁ་བཏབ་སྟེ། བདག་གིས་ཀྱང་འཇམ་མགོན་རྡོ་རྗེ་མཆང་དངོས་ལས་གདམས་གཏད་ཐུན་མིན་དང༌། ཡོངས་ཀྱི་འདྲེན་པ་ཆེན་པོ་རྒྱལ་སྲས་བཀྲ་ཤིས་འོད་ཟེར་གྱི་ཞལ་སྔ་ནས་སྨིན་གྲོལ་ཚང་སྤྲུགས་སུ་ཐོབ་པའི་སྐལ་བཟང་ཉམས་སུ་མྱོང་བས་དལ་རྟེན་སྙིང་པོར་བྱས་པ་ཡིན་ནོ། །ཞེས་གསུངས། གཞན་ཡང་འཇམ་མགོན་ཉིད་ཀྱི་ཟབ་གཏེར་ཡང་དག་ཧེ་རུ་ཀའི་གསང་བ་ཐུགས་ཀྱི་ཏནྟྲའི་རྩ་བའི་ཆོས་བདག་དང༌། འཇམ་མགོན་ཟབ་གཏེར་གྲོ་ལོད་གསང་སྒྲུབ་ཀྱི་དབང་ཁྲིད། བཀའ་རྒྱུད་སྔགས་མཛོད། རྙིང་མ་རྒྱུད་འབུམ་གསན་པ་སོགས་རྒྱས་པར་རྟོགས་བརྗོད་དད་པའི་འཇུག་ངོགས་སུ་གསལ༌།
༧ ཀུན་མཁྱེན་མི་ཕམ་རིན་པོ་ཆེ་ལས། འཇམ་དཔལ་རྫོགས་ཆེན་སྐོར་དང༌། བཀའ་བརྒྱད་རྣམ་བཤད་ཆེན་མོ་ཞུ་བསྐུལ་མཛད་དེ་བཤད་ཁྲིད་གསན་པ་དང༌། འཇམ་དཔལ་ཚེ་བདག་གི་བསྙེན་སྒྲུབ་གྲོལ་སྐབས་དངོས་གྲུབ་ལེན་ཆོག་སྩལ་བ་དང་དབང་སྐུར་བྱིན་རླབས་ཐུན་མིན་མཛད། ཐུགས་དམ་འཇམ་དཔལ་ཡེ་ཤེས་སེམས་དཔའི་རྡོ་རྗེ་གསུམ་གྱི་དབང་སྐུར་དང༌། མཁས་འཇུག་སོགས་རྗེ་བླ་མ་ཉིད་ཀྱིས་མཛད་པའི་བསྟན་བཅོས་རྣམས་ཀྱི་བཤད་ལུང་དང༌། མདོ་སྔགས་ཀྱི་གཞུང་དོན་དཀའ་གནད་དོགས་གཅོད། ཉམས་བཞེས་སྐོར་གྱི་དོགས་སེལ་སོགས་གནང་ཞིང༌། ཐུགས་དམ་ཉམས་རྟོགས་ཀྱི་བགྲོ་གླེང་སོགས་ཡང་ཡང་གནང་ཞིང་ཐུགས་ཡིད་གཅིག་འདྲེས་སུ་གྱུར། ཡང་དག་གསང་འགྲེལ་སོགས་གསུང་གནད་གལ་ཆེ་རིགས་བཤད་ལུང་མཛད་མ་ཐུབ་པ་དུ་མའི་གཏད་རྒྱ་བྱིན་རླབས་སོགས་གནང་བས་ཆེས་ཆེར་བཀའ་དྲིན་ཆེ་བའི་གཙུག་གི་བླ་མ་ཐུན་མིན་དུ་གྱུར།
༧ འཁོར་ལོའི་མགོན་པོ་རབ་འབྱམས་ལྔ་པ་འགྱུར་མེད་པདྨ་ཐེག་མཆོག་བསྟན་པའི་རྒྱལ་མཚན་ལས་སྲོལ་གཉིས་ཀའི་ལུགས་ཀྱི་སེམས་བསྐྱེད་འབོགས་ཆོགརྒྱལ་བཀའ་རིན་པོ་ཆེའི་བཀླག་ལུང་ཡོངས་རྫོགས། བླ་མ་ཡང་ཏིག་གི་དབང་ལུང་ཁྲིད། རྡོར་སེམས་ཐུགས་སྒྲུབ། ཨ་ཏི་ཟབ་དོན། གཤིན་རྗེ་དྲེགས་འཇོམས་སོགས་སྨིན་གཏེར་ཕལ་ཆེར་གྱི་དབང་ལུང་ཁྲིད། འདོད་བུམ་དབང་ལུང༌། སེམས་ཀློང་གི་དབང་ཁྲིད་ལུང༌། ངལ་གསོ་སྐོར་གསུམ། ན་རག་དོང་སྤྲུགས། སྒྱུ་འཕྲུལ་ཞི་ཁྲོ། གཤེད་དམར་རྣམས་ཀྱི་དབང་ལུང༌། རཏ་ཕུར། བཀའ་གདམས་ཕ་ཆོས་བུ་ཆོས། ཆོས་འབྱུང་རྒྱ་རྩ༑ སྤྱོད་འཇུགབྱམས་ཆོས་སོགས་དང༌།
༧ དཔལ་ཡུལ་རྒྱ་སྤྲུལ་རིན་པོ་ཆེ་ཀུན་བཟང་མདོ་སྔགས་བསྟན་འཛིན་ལས་ཀར་གླིང་ཞི་ཁྲོའི་དབང་ལུང་ཁྲིད་གསུམ་དང༌། མ་ཎི་བཀའ་འབུམ། རཏ་ཕུར། མ་ཏི་རཏྣའི་སེང་གདོང་མའི་དབང་ལུང༌༑ ཆོས་དབང་གཏེར་བྱོན་བླ་མ་གསང་འདུས་ཀྱི་དབང་གཞུང་པོད་ཀྱི་ལུང༌། བཀའ་བརྒྱད་གསང་བ་ཡོངས་རྫོགས་ཀྱི་དབང༌། གསང་རྫོགས་པོད་ལུང་སོགས་གསན་བཞེས་དང༌། གཞན་ཡང་མཁྱེན་བརྩེ་ཆོས་ཀྱི་བློ་གྲོས། ཀཿཐོག་སི་ཏུ་པཎ་ཆེན། དཔལ་སྤྲུལ་འཇིགས་མེད་ཆོས་ཀྱི་དབང་པོ། ཉེ་གནས་འོད་གསལ། དགེ་མང་མཁན་ཡོན་ཏན་རྒྱ་མཚོ། དགེ་མང་མཁན་ཀུན་བཟང་དཔལ་ལྡན། ལྔ་རིག་སྨྲ་བ་ཆེན་པོ་བཀྲ་ཤིས་ཆོས་འཕེལ། ཁྲོ་ཤུལ་མཁན་ཆེན་ཚུལ་ཁྲིམས་རྒྱ་མཚོ། ཐམས་ཅད་མཁྱེན་པ་ཀརྨ་བཀྲ་ཤིས་འོད་ཟེར་སོགས་ཡོངས་འཛིན་བཤེས་གཉེན་ཆེན་པོ་བཅུ་ཕྲག་གསུམ་ལྷག་ལས༌༑ གསང་བདག་དགོངས་རྒྱན། གསང་འགྲེལ་ཕྱོགས་བཅུ་མུན་སེལ། སྤྱི་དོན་འོད་གསལ་སྙིང་པོ། དབུ་མ་རྩ་འཇུགམངོན་པར་མཛོད། དབུུ་མ་རྒྱན། མི་ཕམ་རིན་པོ་ཆེའི་བཀའ་འབུམ། ཡིད་བཞིན་མཛོད། ཡོན་ཏན་མཛོད། རིན་ཆེན་གཏེར་མཛོད། ཇོ་ལུགས་དུས་འཁོར་གྱི་དབང་ཁྲིད། བཀའ་གདམས་དོལ་པོའི་བེ་བུམ་སྔོན་པོ། བྱམས་པའི་ཆོས་སྡེ་ལྔ། སྤྱོད་འཇུགཇོ་བོའི་ཆོས་ཆུང་བརྒྱ་རྩ། དཔལ་སྤྲུལ་ཤེར་ཕྱིན། སྡོམ་གསུམ་རྣམ་ངེས། རི་ཆོས་ངེས་དོན་རྒྱ་མཚོ། དྭགས་པོའི་བཀའ་འབུམ༑ འཇའ་ཚོན་པོད་དྲུག་སོགས་མདོར་ན་བསྟན་པ་རིན་པོ་ཆེ་ཚད་མ་གསུམ་གྱིས་དག་པའི་བཤད་རྒྱུན་ཀ་ཆེན་བཅུ་དང༌། སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་གཞུང་གདམས་མན་ངག་ཐམས་ཅད་བུང་བས་བཅུད་ཚོལ་བ་ལྟར་ཆོག་ཤེས་དང་ངོམ་པ་མེད་ཅིང༌། དཀའ་ཚེགས་དང་སྐྱོ་དུབ་སྤངས་ནས་ཐོས་པ་རྒྱ་མཚོའི་ཕ་རོལ་དུ་སོན། དེ་ལྟར་ཐོས་པ་རྣམས་ཀྱང་བསམ་བྱུང་གི་ཤེས་རབ་ཀྱིས་ཚིག་དོན་གྱི་ཆ་ཐམས་ཅད་ཚད་མ་གསུམ་དང༌། རིགས་པ་བཞི་དང་མི་འགལ་བར་དཔྱད་ཅིང་ངེས་ཤེས་ཁྱད་པར་ཅན་འདྲོངས་པས་མདོ་སྔགས་རིག་གནས་དང་བཅས་པའི་དཀའ་བའི་གནས་གང་ལའང་ཐེ་ཚོམ་གྱི་དྲྭ་བ་ཆོད་ཅིང༌། ཁྱད་པར་དུ་ཀུན་མཁྱེན་རོང་ཀློང་རྣམ་གཉིས། ཆོས་རྒྱལ་གཏེར་བདག་གླིང་པ་སྐུ་མཆེད། ཀུན་མཁྱེན་འཇིགས་མེད་གླིང་པ། འཇམ་མགོན་རྣམ་གཉིས། ཀུན་གཟིགས་མི་ཕམ་རིན་པོ་ཆེས་མཚོན་སྔ་འགྱུར་རིག་འཛིན་བརྒྱུད་པའི་བཞེད་སྲོལ་ལྟར། ཤིང་རྟ་ཆེན་མོ་ཟུང་གི་དགོངས་པ་འགལ་མེད་གཅིག་དྲིལ་ངེས་དོན་ཟབ་མོ་དབུ་མ་གཞན་སྟོང་གི་ལྟ་བ་ལ་ཐུགས་ཤེས་འདྲོངས༑
དེ་ལྟར་ཐོས་བསམ་གྱིས་སྒྲོ་འདོགས་ལེགས་པར་བཅད་ནས། མདོ་ཁམས་གནས་ཆེན་ཉེར་ལྔའི་ཕྲིན་ལས་བཞི་ཡི་གནས་ཆེན་ལས་རྒྱས་པའི་གནས་ཆེན་ཞེ་ཆེན་རྒྱབ་རི་སེངྒེ་གནམ་རྫོང་རི་ཁྲོད་དུ་བཀའ་བརྒྱད་བདེ་གཤེགས་འདུས་པའི་ཚོགས་ཁང་དུ་གྲགས་པའི་སྒྲུབ་ཕུག་དང༌། གཟིམས་སྤྱིལ་གསར་བསྐྲུན་བདེ་མཆོག་བཀྲ་ཤིས་དགེ་འཕེལ་དུ་ཐེམ་པ་སྤངས་ནས་ཀུན་སྤངས་བྱ་བྲལ་བའི་ཚུལ་གྱིས་སྔ་ཕྱིར་བསྡོམས་པས་བགྲང་བྱ་ཉི་ཤུ་ལྷག་ཙམ་དུ་ལྷག་པའི་ལྷའི་བསྙེན་སྒྲུབ་རྒྱུད་ལུང་མན་ངག་རིག་འཛིན་གོང་མ་རྣམས་ཀྱི་ཕྱག་བཞེས་ལྟར་མཚན་བཅས་མཚན་མེད་ཀྱི་ཐུགས་དམ་ལ་ཆིག་དྲིལ་དུ་བརྩོན་པ་ཆུ་བོའི་རྒྱུན་བཞིན་གནང་བ་སྟེ། བསྙེན་སྒྲུབ་གནང་བའི་རིམ་པའང༌། རྗེ་ཉིད་ཀྱི་རྩ་བའི་ཐུགས་དམ་ཕུར་པ་སྤུ་གྲི། གཞན་སྨིན་གླིང་རྡོར་སེམས་ལན་མང་པོ། སོ་ལུགས་ཡང་དག ཆོས་དབང་ཡང་དག་གི་བསྙེན་པ་ལན་གྲངས་མང་པོ། བཀའ་བརྒྱད་བདེ་འདུས་བསྙེན་ཆེན་ཟླ་བ་བཅུ་དྲུག ཡང་ཟླ་དྲུག་མ་སོགས་ཐེངས་ཁ་ཤས། རྗེ་མཁྱེན་བརྩེའི་ཟབ་གཏེར་ཡང་དག་ཕུར་པ་ཡང་ཕུར་སྦྲགས་མ། བཀའ་འདུས་ཆོས་རྒྱ། མཁའ་འགྲོ་གསང་འདུས། འཇམ་མགོན་རིན་པོ་ཆེའི་གྲོ་ལོད། གསང་ཐིག་ཡབ་བཀའ་ཡུམ་བཀའ། རཏྣའི་ཚེ་གསང་ཆོས་དབང་བླ་མ་གསང་འདུས། ཉང་གི་ཁྲོས་ནག བོ་དོང་སེང་གདོང་མ་བྱད་གྲོལ་གསེར་ལྡེ། འཇམ་དཔལ་སྨྲ་སེང༌། འཇམ་དཀར། དབྱངས་ཅན་དཀར་མོ་རྣམས་ལན་ཁ་ཤས་སྒྲོལ་དཀར་ཡིད་བཞིན་འཁོར་ལོ། ནཱ་རོ་མཁའ་སྤྱོད། ཀར་ལུགས་དགྱེས་རྡོར་སོགས་གསར་རྙིང་གི་ལྷག་པའི་ལྷ་ཤིན་ཏུ་མང་པོའི་དུས་གྲངས་མཚན་མའི་བསྙེན་པ་མཐའ་རྒྱས་སུ་གནང༌། ཁྱད་པར་དུ་འོད་གསལ་རྫོགས་པ་ཆེན་པོ་ཡང་གསང་བླ་ན་མེད་པ་མན་ངག་སྡེའི་སྙིང་ཐིག་ཆེན་མོ་མ་བུ་དང༌། ཨ་ཏི་ཟབ་དོན་སྙིང་པོ། ལྕེ་བཙུན་ཆེན་པོའི་བི་མ་ལའི་ཟབ་ཏིག་སོགས་ཉམས་བཞེས་ཀྱི་སྙིང་པོར་གནང་བས་ཡིད་དཔྱོད་བློ་འདས་རིག་སྟོང་འོད་གསལ་ཆོས་སྐུ་ཆེན་པོའི་དགོངས་པའི་རྩལ་རྫོགས་ཤིང་ཉམས་ཀྱི་ཤུན་པ་དོར། མཉམ་རྗེས་རོ་གཅིག་ཏུ་གྱུར། བསྒོམ་བྱ་སྒོམ་བྱེད་ཀྱི་ཞེན་འཛིན་ཡལ། སྤྲོས་པའི་བརྫུན་ཕུག་རྡིབ། བྱར་མེད་ནམ་མཁའ་ལྟ་བུའི་རྣལ་འབྱོར་པ་ཆེན་པོ་ཟུང་འཇུག་གྲུབ་པའི་གོ་འཕང་མཐོན་པོར་གཤེགས་སོ། །
སྙན་བརྒྱུད་ཡང་ཕུར་སྦྲགས་མའི་བསྙེན་མཚམས་སྐབས་ཀུན་མཁྱེན་འཇིགས་མེད་གླིང་པ་ཡིན་གསུངས་པའི་རྣལ་འབྱོར་པ་སྐུ་མདོག་དམར་སྨུག རལ་པའི་ཐོར་ཅོག་གླེགས་བམ་གྱིས་མཛེས་པ༑ སྙན་གོང་དུང་གི་བརྒྱན་པ་ནང་གོས་དཀར་པོ་ཕུ་དུང་ཅན་སྟེང་གཟན་དཀར་དང་ཤམ་དཀར་ཅན༑ སྒོམ་ཐག་གསོལ་བ་ཞིག་དང་མཇལ། ཕྱག་གཉིས་ཁོ་བོའི་མགོར་བཞག་ནས་སྨོན་ལམ་དང་ཞལ་ཏ་མང་པོ་གནང་བ་དང༌། ཉེར་དགུའི་ནུབ་ཀུན་མཁྱེན་ཆོས་ཀྱི་རྒྱལ་པོ་མཁྱེན་བརྩེའི་དབང་པོ་དང་མཇལ། རྒྱུད་སྡེའི་དབང་མོ་ཆེ་ཐོབ། ཤིང་རྟ་ཆོ་འཕྲུལ་ཟླ་བའི་ཚེས་གཉིས་ནུབ་ཀུན་གཟིགས་བློ་གྲོས་མཐའ་ཡས་མཇལ། བཞེས་དཀར་ཞིག་གི་ནང་གསོལ་འབྲས་ཞིག་གསོལ་ཞིང་འདུག་པའི་ལྷག་མ་རྣམས་མཆོག་སྤྲུལ་རབ་འབྱམས་ཚང་ངེད་དཔོན་སློབ་གཉིས་ལ་གནང་ནས་རྟེན་འབྲེལ་ཞིག་ཡོད་པ་ཡིན་གསུང་གཞན་དགྱེས་པའི་གསུང་གླེང་མང་པོ་གནང་རང་གི་དོགས་གནས་ཀྱི་བཀའ་འདྲི་འགའ་ཞིག་ཞུས་མཐར་ཁྱེད་དད་དམ་རྣམ་པར་དག་ཅིང་བདག་ལ་མོས་པའི་མི་ཡིན་པས་སྐྱེ་བ་འདི་ནས་བཟུང་ཚེ་རབས་ཐམས་ཅད་དུ་འབྲལ་བ་མེད་པ་ཡིན་པས་ད་དུང་དད་མོས་དང་གསོལ་འདེབས་ལ་རེམ་མཛོད་གསུངས་པ་དང༌། གཞན་ཡང༌། རིགས་ཀུན་བདག་པོ་སྨྲ་བའི་སེངྒེ་ཡིས། །ཐུགས་ཀྱི་དགོངས་གཏད་ཐུན་མིན་བསླབ་གནང་མཛད། །རྩ་གསུམ་ལྷ་ཚོགས་ལུས་དང་གྲིབ་མ་བཞིན། །མི་འབྲལ་ལྷན་ཅིག་འགྲོགས་པའི་ལྟས་མཚན་ཤར། །ཞེས་པ་ལ་སོགས་པ་ནི་རྗེ་བླ་མ་ཉིད་གསང་བ་སྲུང་བ་ལ་ཐུགས་ཤིན་ཏུ་སྒམ་པས་ཟུར་ཙམ་ཡང་བཀའ་གནང་བར་མི་མཛད་མོད་རྗེ་ཉིད་ཀྱིས་ཐོ་བཀོད་པར་ཉེ་གནས་པས་ལྐོགས་མཇལ་བྱུང་བ་དག་འདིར་མཚོན་ཙམ་ལས་རྒྱས་པ་རྟོགས་བརྗོད་ཆེན་མོར་གཟིགས། གཞན་ཡང་རབ་འབྱམས་ལྔ་པ་མགོ་ལོག་ཏུ་རིན་ཆེར་གཏེར་མཛོད་ཆེན་མོའི་ཆོས་མཁོར་གྲུབ་རྗེས་དགོངས་པ་རྫོགས་མ་ཐག་སྤྲུལ་གཞི་བི་མ་མི་ཏྲ༌། རིགས་བདག་མཁྱེན་བརྩེའི་དབང་པོ། རབ་འབྱམས་རིན་པོ་ཆེ་ཉིད་བཅས་ཐོ་བརྩེགས་སུ་བཞུགས་པ་ཞལ་གཟིགས་ཏེ་འདས་རྗེས་ཚིགས་བཅད་དུ་མ་བབ་སྟེ་མཐར་ཉིད་ལ་ཐིམས་པས་དགོངས་པ་དབྱེར་མེད་དུ་གྱུར་པ་དང༌། བསྟན་འགྲོའི་བདེ་སྐྱིད་འབྱུང་བའི་དོན་དུ་བདུད་རྩི་སྨན་སྒྲུབ་དང༌། མྱོང་གྲོལ་རིལ་སྒྲུབ་སྐབས་སུ་རིལ་བུ་འཕེལ་བ་དང་འཕུར་བ། གཟུངས་ཐག་ལ་འཇའ་རིས་འཁྲིགས་པ་དང༌། གཏོར་མ་དང་སྨན་ལས་བདུད་རྩི་བབས་པ། བཀའ་བརྒྱད་སྒྲུབ་ཕུག་ཏུ་བཞུགས་སྐབས་སྒྲོན་མེ་སོགས་གང་ཡང་མེད་ཀྱང་མཚན་མོ་མུན་སྲོས་སྐབས་ཕྱག་བྲིས་ཉིན་པ་བཞིན་གནང་བ་དང་སྐྱབས་རྗེ་རབ་འབྱམས་ལྔ་པ་དང་སྐུ་རྩེད་ཀྱི་ཚུལ་དུ་ལྡུམ་བུ་གྲངས་བཀྱེ་མཛད་སྐབས་རྗེ་འདིས་རྡོ་རིལ་ཞིག་ཕྱག་གིས་དྲིལ་ནས་ཆངས་བུ་བཅངས་པ་དང༌། རྡོ་ལ་ཞབས་རྗེས་འཇོག་པ་སོགས་གྲུབ་པའི་ལྟ་དགོངས་མཐོན་པོར་ཕེབས་ཤིང༌༑ ནང་གི་ཏིང་ངེ་འཛིན་ལ་མངའ་བརྙེས་པའི་རྟགས་མཚན་གསལ་བ་དང༌། མདོར་ན་ཐེག་པ་མཆོག་གི་གསེང་ལམ་སྒྲ་ཇི་བཞིན་དུ་སྙེག་པ་ཞིག་ལ་ཕྱི་མའི་དུས་འདིར་བདག་དིལ་མགོ་མཁྱེན་བརྩེ་གི་བླ་མ་ཙམ་ཞིག་ཡིན་པར་མཁས་གྲུབ་ཀྱི་སྐྱེས་ཆེན་དུ་མས་བསྔགས་པར་མཛད།
གཞན་ཡང་འདིར་སྣང་གི་བྱ་གཞག་ལ་ཐུགས་གཏན་དུ་ལོག་ནས། ངེས་མེད་རྒྱལ་ཁམས་ཉུལ་བའི་བྱ་བྲལ་ལ་ཐུགས་དགྱེས་ནས་རིགས་བདག་འཇམ་མགོན་རྣམ་གཉིས་ལ་དེ་ཚུལ་ཞུས་པས། གོང་མ་རྣམས་ཀྱི་ཐུགས་བསྐྱེད་བསམ་ཡས་ཀྱིས་བསྐྲུན་པའི་ཞབས་འདེགས་མ་ཉམས་གོང་འཕེལ་དུ་སྒྲུབ་ན་རྒྱལ་བསྟན་ལུང་རྟོགས་གཉིས་ཀྱིས་འཛིན་མཁན་འདུས་པའི་སྡེ་ཡིན་པས་དེ་ཉིད་བསྡུ་བའི་གཞི་གྱུར་པ་དགོན་སྡེ་རྣམས་ཡིན་ཕྱིར་དེ་དག་ཉམས་གསོ་རེ་མཛད་གྲུབ་ན། ཡོན་གནས་མཆོག་དམ་པར་གྱུར་ནས་ཚོགས་ཆེན་བསགས་པ་རྒྱལ་བའི་བཀའ་དང༌། གོང་མའི་ཕྱག་ལེན་ལྟར་ཡིན་པས༑ རྙེད་པ་རྣམས་ཀྱང་སུམ་ཆར་བགོས་པའི་ཆ་གཅིག་ཙམ་ལས་གཞན་རྟེན་རྩར་སྨིན་ངེས་མཛད་ཐོག་སུམ་ཆ་ལོངས་སྤྱོད་ན་དེ་ལྷག་མེད། ལོ་རེར་ཞག་བརྒྱ་རེ་བསྟན་འགྲོར་སྨན་པའི་སྐུ་མཚམས་དང༌། གཉེར་ཕྱག་སོགས་འཁོར་རྣམས་ལ་དཀོར་ཟས་རྔམས་སྤྱོད་དང་སྲོག་བཅད་སོགས་ཀྱི་ཉེས་དམིགས་བཤད་ན་དད་རྫས་ཆུད་མི་ཟ་བ་ཡིན་ཞེས་བཀའ་ཕེབས་པ་ལྟར། དེ་ཡང་མཆོག་གསུམ་རིན་པོ་ཆེ་ལ་བརྟེན་པའི་བསོད་ནམས་ཀྱི་ལས་ནི། སྐུ་རྟེན་དུ་འཇམ་མགོན་མི་ཕམ་རིན་པོ་ཆེས་ཞེ་ཆེན་དུ་ས་ཡི་སྙིང་པོའི་སྐུ་བཞེངས་ན་སྣོད་བཅུད་ཀྱི་ཕྱྭ་གཡང་འཕེལ་བ་སོགས་དགོས་གནད་ཁྱད་པར་ཅན་དུ་བཀའ་ཕེབས་བཞིན་གསེར་ཟངས་ཀྱི་འཕགས་པ་ས་ཡི་སྙིང་པོ་བྱོན་ལེགས་སྒྲོས་ལྡན་ཐོག་ཚད་ཅན་དང༌༑ འཇམ་མགོན་མི་ཕམ་ཆོས་རྗེའི་ཐུགས་དགོངས་བཞིན་གསེར་ཟངས་ཀྱི་རྗེ་བཙུན་འཇམ་དཔལ་དབྱངས་རྗེ་དེ་ཉིད་ཀྱི་ཐུགས་དམ་རྟེན་ཡེ་ཤེས་སེམས་དཔར་བཞུགས་པ་བདག་ཅག་གི་སྟོན་པ་དགུང་ལོ་བཅུ་དྲུག་པའི་སྐུ་ཚད་ཅན་ལ་ཕྲ་རྒྱན་ཁྱད་འཕགས། སྤྱན་གཟིགས་རྒྱང་མཐོ་བདུན་པ་ཟངས་གསེར་ལས་གྲུབ་པ་བཅས་ཀྱི་འཁོར་དུ་སངས་རྒྱས་ཀྱི་སྐུ་བརྒྱ་དང་ཉེར་གཉིས། སྒྲོལ་སྐུ་ལི་མ་དང་གསེར་སྐུ་འདྲེས་མ་བཅོ་བརྒྱད། ཙནྡན་གྱི་ཉེ་སྲས་བརྒྱད། གནས་བརྟན་བཅུ་དྲུག་སོགས་ཁྱོན་ཟངས་གསེར་དང་ལི་སྐུ་ཉིས་བརྒྱ་བཅུ་གསུམ། འཇམ་མགོན་མི་ཕམ་རིན་པོ་ཆེའི་གདུང་རྟེན་མཆོད་སྡོང་བཀྲ་ཤིས་འོད་འབར༌། རང་དགོན་གྱི་གཙུག་ལག་ཁང་གསར་བཞེངས། ཀུན་མཁྱེན་མི་ཕམ་རིན་པོ་ཆེས། དྲི་བཟང་ཁ་ཆེ་ཤ་སྐམ་སིལ་མའི་མེ་ཏོག་ཕྱག་ཏུ་བསྣམས་ནས་ཉིད་ཀྱི་ཐུགས་དམ་གྱི་རྟེན་འཇམ་དཔལ་ཡེ་ཤེས་སེམས་དཔའི་མདུན་དུ་འཇམ་དཔལ་གྱི་བསྟོད་པ་གང་བློ་མ་གསུངས་ནས་མེ་ཏོག་དེ་ཉིད་འཇམ་དཔལ་གྱི་དབུ་ལ་གཏོར་ཏེ་བདེན་བརྗོད་དང་བཅས་ཆོས་སྡེ་འདིར་བཤད་གྲྭ་ཞིག་ཚུགས་ན་རྒྱལ་བསྟན་སྤྱི་དང༌། ཁྱད་པར་སྔ་འགྱུར་གྱི་བསྟན་པའི་རྒྱན་དུ་གལ་ཆེ་བས་དེ་བཞིན་ངེས་པར་གྲུབ་པར་གྱིས་ཞེས་བཀའ་ཕེབས་པ་ལྟར་བཤད་སྒྲུབ་ཟུང་འབྲེལ་གྱི་སྡེ་བཙུགས། ཆུ་རྟ་ལོར་བཀའ་མའི་སྒྲུབ་མཆོད་དཀྱིལ་འཁོར་དྲུག་གསར་འཛུགས་དང༌། བཀའ་མའི་སྒྲུབ་ཆེན་སོགས་དུས་མཆོད་རྣམས་ཀྱི་ཐེབས་རྩ་གྱ་ནོམ་པ་གནང་མཛད་པ་དང༌། ཆོས་འཁོར་རྣམ་གསུམ་ལ་ཕྱག་མཆོད་སྨོན་ལམ་ཞིབ་རྒྱས་ཙཱ་རིའི་རྩེ་བསྐོར་དང་དུར་ཁྲོད་ལྷ་མོའི་བཞུགས་གནས་ཀྱི་རི་རྩེ་ནས་བསང་དུད་ལྟ་བུའི་ལྟས་ཡ་མཚན་པ་བྱུང༌། བསམ་ཡས་སུ་སྨན་སྒྲུབ་སྐབས་སྨན་གྱི་ཕོ་བྲང་སྟེང་དུ་འཇའ་ཟུག་པ་དང་རྟེན་འབྱུང་ཤིས་མཚན་དང༌། ལྷོ་གནས་རྒྱས་པ་མོན་དང་ཐུག་གི་བར་ཞབས་ཀྱིས་བཅགས། ལོ་ཕྱེད་གཉིས་ཙམ་ལ་གུ་རུ་པདྨའི་སྒྲུབ་གནས་སོགས་སུ་རྟོགས་པའི་བོགས་འདོན་ཕྱིར་ཕལ་ཆེར་ཆིབས་པ་སྤངས་ཏེ་གནས་བསྐོར་ཞིབ་རྒྱས་དང༌། ཁམས་ཕྱོགས་ཕེབས་སྐབས་སུ་རབ་འབྱམས་ལྔ་པར་བཀྲ་ནང་ཆིབས་སྐྱེལ་བྱོན་པའི་གཟིགས་སྣང་དུ་ལུང་ཁོག་ཐམས་ཅད་མི་དང་མི་མིན་གྱི་སྐྱེལ་མས་གང་གསུང་པ་རྗེ་འདི་བས་ཀྱང་དེ་ནུབ་གཟིམས་ལམ་དུ་དེ་བཞིན་བྱུང་གསུང༌། སྐབས་འདིར་འཕགས་ཡུལ་རྒྱ་གར་དང་བལ་ཡུལ་དུ་ཕེབས་པར་བཞེད་ན་ཡང་གྲྭ་སློབ་རྣམས་ཀྱི་བཤོལ་བས་རྟེན་འབྲེལ་འཕྲོ་ཅན་དུ་གྱུར། རྒྱུན་དུའང་ཐབས་ཀྱི་ཆ་ཐམས་ཅད་ཁྱད་དུ་མི་གསོད་པར་རྒྱལ་བའི་དུས་ཆེན་རྣམས་དང་སློབ་དཔོན་རིན་པོ་ཆེ་དང་རྗེ་ཉིད་ཀྱི་ཐུན་མིན་བླ་མ་རྣམས་ཀྱི་དུས་དྲན་མཆོད་པ་རྣམས་ལ་སྤོས་དང་མར་མེ་ཞལ་ཟས་ཚོགས་ཀྱི་མཆོད་པ་རྣམས་བཟང་ལ་གྱ་ནོམ་པ་མཛད།
གཞན་དོན་དུ་དམ་པའི་ཆོས་ཀྱི་སྦྱིན་པ་རྒྱ་ཆེན་པོ་བསྙེན་སྒྲུབ་གནང་བའི་སྐབས་མ་གཏོགས་ཞུ་བ་པོ་མོས་ལྡན་སུ་བྱུང་གིས་གསོལ་བ་གང་བཏབ་པ་ཐམས་ཅད་བརྩེ་ཆེན་ཡེ་ཤེས་ཀྱིས་གཟིགས་པས་བསྐྱངས་ཤིང་ཐུགས་རྗེས་ཡལ་བར་མི་འདོར་བས་སུམ་རྟགས། སྙན་ངག སྤྱོད་འཇུགམཁས་འཇུག སྡོམ་གསུམ་རྣམ་ངེས། རྒྱུད་བླ་སོགས་སྔ་ཕྱིར་ཐེངས་ཁ་ཤས། མཛོད་ཆེན་རྣམ་པ་ལྔ་ལས་སྔགས་མཛོད་མ་གཏོགས་གཞན་རྣམས་ལན་རེ་འཆད་མཛད་ཅིང༌། ཉང་གུར་བྱང་གསུམ། སངས་གླིང༌༑ རྡོར་གླིང༌། པདྨ་ལས་འབྲེལ་རྩལ། ཀུན་མཁྱེན་སྔ་ཕྱི། སྨིན་གླིང་གཏེར་ཆེན། མཁྱེན་བརྩེ་རིན་པོ་ཆེ། རྗེ་གུ་ཎ་སོགས་ཀྱི་གཏེར་ཆོས་རྣམས་སྔ་ཕྱི་ལན་གྲངས་དང༌། སྔ་འགྱུར་བཀའ་མ་འདུས་པ་མདོ་དབང་ཆེན་མོ་དང༌། སྒྱུ་འཕྲུལ་ཞི་ཁྲོ་སོ་ལུགས་ཡང་དག སེམས་ཀློང་མན་ངག་སྡེ་གསུམ། ཀློང་ཆེན་མཛོད་བདུན་སྙིང་ཐིག་ཡ་བཞི་ངལ་གསོ་སྐོར་གསུམ། བཀའ་དགོངས་སོགས་ཚར་རེ་མ་འཆད་པ་མེད་པ་དང་འགའ་ཞིག་ནི་ལན་གྲངས་མང་པོར་འཆད། བཀའ་མ་གཞན་རྣམས་ཀྱང་ཚར་རེ༑ མདོར་ན་རྗེ་ཉིད་ལ་བཞུགས་པའི་སྨིན་གྲོལ་གསན་པ་རྣམས་ལས་རྒྱལ་བཀའ་རིན་པོ་ཆེ་དང་རྙིང་རྒྱུད་ཕྱེད་ཙམ་གསུངས་མཚམས་བསྙུན་པས་འཕྲོ་ལུས་པ་མ་གཏོགས་གཞན་རྣམས་ཚར་རེ་གསུངས་གྲུབ་པ་དང༌། ཕལ་ཆེར་ལན་གྲངས་སྔ་ཕྱིར་སྩལ་པ་སོགས་ཆོས་འཁོར་བར་མེད་དུ་བསྐོར།
ཀུན་གཟིགས་མཁྱེན་བརྩེ་རིན་པོ་ཆེས་འཕྲིན་ཡིག་རྣམས་སུ། སྔ་འགྱུར་བསྟན་པའི་རྩ་ལག་མཚུངས་བྲལ་རྒྱལ་བའི་མྱུ་གུ་མཆོག་གི་ཞབས་པད་དུ། ཅེས་པའང་ཕྱི་མཐར་གཟིགས་པའི་གསུང་གི་བདེན་ཚིག་བསླུ་བ་མེད་པ་དང༌། གོང་སྨྲོས་ལྟར་ཕུར་པའི་བསྙེན་སྒྲུབ་ཟིན་རྗེས་རྗེ་མཁྱེན་བརྩེའི་མདུན་ཡབ་སྲས་ཞལ་འཕྲོས་ཞིབ་པར་གནང་རྗེས་ཞེ་ཆེན་རྒྱལ་ཚབ་མཆོག་སྤྲུལ་གྱིས་ཉིན་རེ་གསེར་ལྷུང་བཟེད་གང་རེའི་དད་ཟས་ལ་སྤྱོད་ཀྱང་ལོག་འཚོའི་སྒྲིབ་པས་གོས་མི་ནུས་པའི་དགོངས་སྤྱོད་ཐུགས་ལ་འཁྲུངས་འདུག་ཅེས་གསུངས་པ་དང༌། རྗེ་ཉིད་ཀྱི་གཏེར་བྱོན་གུ་རུ་རིན་པོ་ཆེའི་ཕྱག་མཚན་རྡོ་རྗེ་ཁྱད་འཕགས་མགུལ་བསྲུང་དུ་གནང་བ་སོགས་དགོངས་གཏད་ཤིན་ཏུ་ཆེ་ཞིང༌།
དེ་བཞིན་འཇམ་མགོན་རྣམ་སྣང་ལོ་ཙཱ་བ་ཆེན་པོས་ཀྱང་དགོངས་གཏད་བརྩེ་བས་བསྐྱངས་ཤིང༌། སྔ་འགྱུར་བསྟན་པའི་རྒྱལ་མཚན་བླ་ནས་བླར། །འདེགས་བཟོད་དེང་གི་དུས་ན་ཉིན་སྐར་བཞིན། །ཁྱོད་ཀྱི་སྙིང་སྟོབས་དཔུང་པ་དར་བར་ངེས། །ཞེས་སོགས་བསྔགས་ཤིང་སྨོན་ཤིས་གནང་བ་དང༌།
ཀུན་གཟིགས་མི་ཕམ་རིན་པོ་ཆེས་བསྟན་པ་ཡོངས་རྫོགས་ཀྱི་བདག་པོ་དགོངས་གཏད་མངའ་གསོལ་ཡང་ཡང་གནང་བ་ལས་ཕྱག་བྲིས་ཚན་གཅིག་ན་འདི་ལྟར་འབྱུང་སྟེ། ༧འཇམས་དབྱངས་མཁས་གྲུབ་རྒྱ་མཚོ་གང་གི་མཁྱེན་རབ་ཀྱི་རླབས་རྒྱ་ཆེ་བས། ད་དུང་གསན་བསམ་བསྒོམ་པ་རྒྱ་ཆེར་མཛད་དེ་ཐུབ་བསྟན་སྤྱི་དང་ཁྱད་པར་སྔ་འགྱུར་པའི་བསྟན་པ་རིན་པོ་ཆེའི་གསོས་སུ་འཆད་རྩོད་རྩོམ་པའི་ཕྲིན་ལས་བཟང་པོ་ཟླ་བ་ཡར་ངོ་དང་དབྱར་གྱི་ཆུ་གཏེར་ལྟར་གོང་ནས་གོང་འཕེལ་གྱི་ཐུགས་དམ་རྡོ་རྗེའི་རི་བོ་སུས་ཀྱང་གཡོ་བ་མེད་པའི་ཁུར་བཞེས་པར་ནན་ཏན་གསོལ་བ་འདེབས་པ་ཞེས་སོགས། དེ་ལྟ་བུའི་བཞེད་དོན་གོང་འཕེལ་འགྲུབ་ཕྱིར་བདེན་ཚིག་གི་ཤིས་བརྗོད་དང། ཞུ་མཚོན་ལྷ་རེག་རབ་དཀར། སྐུ་རྟེན་འཆི་མེད་པདྨ་ཀཱ་རའི་སྣང་བརྙན། གསུང་རྟེན་བཀའ་གདམས་གླེགས་བམ༑ ཐུགས་རྟེན་རྡོ་རྗེ་དྲིལ་བུ། འཇམ་དབྱངས་བློ་འཕེལ་རིལ་བུ། མན་ཇུས་བུམ་བཅས་འཇམ་དབྱངས་རྣམ་པར་རྒྱལ་བས་གུས་པས་ཕུལ་བ་དགེ་ལེགས་སུ་གྱུར་ཅིག་ཅེས་དང༌། རྗེ་བླ་མ་འདི་ཞེ་ཆེན་སྒྲུབ་སྡེར་སྐུ་མཚམས་བཞུགས་པའི་སྐབས་ཀུན་མཁྱེན་མི་ཕམ་རིན་པོ་ཆེ་ཕེབས་སྟེ་འཇམ་མགོན་བླ་མ་ཡབ་སྲས་ཐུགས་རྒྱུད་ལ་རྟོགས་པ་འཁྲུངས་ཚུལ་གྱི་ཞལ་འཕྲོས་ཞག་དུ་མར་མཛད་ནས་ཕྱིར་ཕེབས་སྐབས་ཉེ་གནས་བླ་མ་འོད་གསལ་ནས་རྒྱལ་ཚབ་མཆོག་སྤྲུལ་རིན་པོ་ཆེ་ཐུགས་དམ་རྟོགས་པ་ཇི་ལྟར་ཞུས་པས་རྗེ་འདིའི་སྐུ་གསུང་ཐུགས་ཀྱི་མཛད་པ་གང་ལ་བརྟགས་ཀྱང་དམ་པའི་སྐྱེས་བུར་གྲགས་ཤིང་གྲུབ་པ་སྐུའི་སྐྱེ་བ་དུ་མར་གོམས་པའི་སྔོན་སྦྱངས་ལས་ཚེ་གཅིག་ཏུ་བསྒོམས་པས་ཉམས་རྟོགས་དེ་ཙམ་སུ་ལའང་སྐྱེ་བར་དཀའ་ངེས་ཞེས་སོགས་གསུངས། ཡང་འདས་ཁ་ཞལ་ཆེམས་སུ༑ ཞེ་ཆེན་རྒྱལ་ཚབ་སློབ་གཉེར་ཅུང་ཡོད་པས་དཔེ་ཆ་རྣམས་དེ་ལ་ཕུལ་ཅེས་གསུངས་པ་སོགས་རྗེ་ཉིད་ཀྱི་ཆོས་བདག་དང་བཀའ་བསྡུ་བ་པོའང་ལུང་བསྟན། དེ་ཉིད་གཤེགས་ཁར་ཐུགས་རྒྱུད་དགོངས་པའི་བྱིན་རླབས་འཕོས་པ་དང༌། ཡེ་ཤེས་ཀྱི་སྐུས་ཡང་ཡང་རྗེས་སུ་བཟུང་བས་མཁྱེན་རྟོགས་ཡེ་ཤེས་ཀྱི་རྩལ་ཕྱོགས་མེད་དུ་ཆེས་ཆེར་རྒྱས་པར་གྱུར་པ་ནི་ཀུན་གྱིས་མངོན་སུམ་དུ་གྱུར་པ་དང༌། ཕྱིས་ཉིད་མདུན་བླ་མ་རིན་པོ་ཆེའི་བསྟན་བཅོས་དང་མན་ངག་གི་སྐོར་ཁྲིད་ལུང་སོགས་ཞུས་ཚེ་རྗེ་ཉིད་ནས་འཇམ་མགོན་མི་ཕམ་རིན་པོ་ཆེ་སྐུ་བཞུགས་པའི་སྐབས་སུ་མ་གསན་པ་དག་ཀྱང་ལུང་གནང་སྟེ་འཇམ་མགོན་བླ་མའི་འཕྲོར་ཁོ་བོའི་མིང་བྲིས་ཞེས་བཀའ་སྩལ་བ་དང། མི་ཕམ་རིན་པོ་ཆེའི་གསུངས་གཉུག་མ་འོད་གསལ་གྱི་དོན་གསལ་བར་སྟོན་པའི་བསྟན་བཅོས་ཆེན་མོས་མཚོན། ཟིན་བྲིས་རྣམས་ཕྱོགས་བསྒྲིགས་དང་བཀའ་བསྡུ་དང༌། ཕྱི་མཐར་གཟིགས་ཏེ་གསུང་འབུམ་ཕལ་ཆེར་ཤིང་སྤར་བཞེངས་ནས་སྡེ་དགེའི་པར་ཁང་ཆོས་མཛོད་དུ་བཞག་པ་སོགས་མཛད་པས། དེང་གི་དུས་འདིར་ཀུན་མཁྱེན་མི་ཕམ་པའི་མཁྱེན་རབ་ཀྱི་ཞལ་སྐྱིན་ནོར་བུ་འབུམ་གྱིས་ཀྱང་བསྒྲུན་དུ་མེད་པ་བཀའ་འབུམ་རིན་པོ་ཆེ་འདི་ཉིད་སྐལ་ལྡན་ཚོས་སྤྱད་དུ་ཡོད་པ་འདི་ནི་རྗེ་བླ་མ་འདིའི་ཕྲིན་ལས་དང་བཀའ་དྲིན་ལས་བྱུང་བ་ཡིན་པར་ཆོས་སྤྱན་ལྡན་པ་རྣམས་ཀྱིས་བསྟོད་བསྔགས་དོན་ལ་གནས། སྐུ་གཞོན་དུས་ཀྱི་བསྟན་བཅོས་བརྩམས་པ་ཁ་ཤས་ཀུན་གཟིགས་མི་ཕམ་རིན་པོ་ཆེའི་སྤྱན་སྔར་འབུལ་བ་ན། ཐུགས་དགྱེས་པའི་རྩེར་སོན་པ་དང༌། བསྟན་བཅོས་བརྩམ་པར་བཀས་བསྐུལ་ཞིང༌། གསུང་རྩོམ་རིགས་བསྟན་པའི་གཙིགས་སུ་ཆེ་བས་འཐོར་ཟགས་སུ་མ་སོང་བར་ཕྱོགས་གཅིག་ཏུ་བསྡུ་དགོས་པར་ཡང་བཀའ་ཡི་གནང་བ་སྟེ།
དེ་ཡང་བསྟན་པའི་གཙིགས་སུ་བཞག་པའི་གསུང་རབ་རིན་པོ་ཆེའི་མཆོད་སྡོང་ཡང༌། རྡོ་རྗེ་ཐེག་པ་ཐུན་མོང་གི་སྔོན་འགྲོ་ཁྲིད་ཀྱི་རྒྱབ་ཡིགཐེག་དགུའི་རྣམ་བཤད། བདེན་གཉིས་གློག་སྒྲོན། སེམས་དོན་དངོས་གཞིའི་ཉམས་ལེན། ངེས་དོན་སྙིང་པོ། བསྟན་རྒྱས་སྨོན་འགྲེལ། བསྐྱེད་རིམ་རྣམ་གཞག བསྐྱེད་རྫོགས་གནད་བསྡུས། ཐེག་དགུའི་ཚོགས་བཤད། རྒྱུད་བླའི་སྤྱི་དོན་མཆོག་གསུམ་རྣམ་གཞག ཡིད་བཞིན་མཛོད་འགྲེལ། སེམས་ཉིད་ངལ་གསོའི་མཆན་འགྲེལ། ཕུར་འགྲེལ་རྣམ་གཉིས། བསྙེན་ཡིགབསྟོད་ཚོགས་དང་གསུང་མགུར། ལས་འབྲས་རྣམ་གཞགསུམ་རྟགས། སྙན་ངག་དང་སྒྲ་རྩིས། ཆོས་འབྱུང་སོགས་བསྟན་བཅོས་ཆེན་པོ་རྣམས་ནི་༼མཚན་བྱང་རྒྱས་པ་དཀར་ཆགས་ནོར་བུའི་ཕྲེང་བར་གསལ།༽ ཀུན་མཁྱེན་བུ་རམ་ཤིང་པའི་བསྟན་པ་རིན་པོ་ཆེ་སྤྱི་དང་བྱེ་བྲག ཁྱད་པར་འཇམ་མགོན་མི་ཕམ་ཆོས་རྗེའི་ཞལ་ལུང་དང་ལེགས་བཤད་གསལ་བྱེད་དུ་གྱུར་པས། གསང་ཆེན་སྔ་འགྱུར་པའི་ཆོས་སྒོར་ཞུགས་པ་རྣམས་ཀྱི་སེམས་ཀྱི་སྒྲོན་མེ་དང་མིག་གི་དགའ་སྟོན་དུ་གྱུར།
རྗེ་བླ་མ་འདིས་མཁས་བཙུན་བཟང་པོའི་ཡོན་ཏན་གྱིས་བསྐྲུན་པའི་ཐུགས་སྲས་བསྟན་འཛིན་གྱི་སློབ་བུ་ཡང༌། ཇི་སྐད་དུ།
ཡོན་ཏན་ལྡན་ན་སྐྱེ་བོ་ཀུན། །
མ་བསྡུས་པར་ཡང་རང་ཉིད་འདུ། །
དྲི་ལྡན་མེ་ཏོག་རྒྱང་རིང་ཡང༌། །
བུང་བ་སྤྲིན་གྱི་ཚོགས་བཞིན་འཁོར། །
ཞེས་པ་ལྟར་ཕྱོགས་མཐའ་དག་ནས་གདུལ་བྱའི་སློབ་ཚོགས་རྒྱ་ཆེར་བྱུང་བ་སྨོས་ཀྱིས་མི་ལང་ཡང་ཆེ་ལོང་ཙམ་དུ་བརྗོད་ན། རྗེ་ཐམས་ཅད་མཁྱེན་པ་མི་ཕམ་རིན་པོ་ཆེ་ནས་ཚེ་དབང་དང༌། ཐོག་སྲུང་སྐོར་སོགས་གསན་པར་མཛད༑ རབ་འབྱམས་ལྔ་པས་ཀྱང་དབང་ཆོས་མང་པོ་གསན། ཞལ་སློབ་གཙོ་ཆེ་བ་འགའ་ཞིག་ནི། མཇམ་མགོན་ཆོས་ཀྱི་བློ་གྲོས་དང༌། སྔ་འགྱུར་བསྟན་པའི་ཉི་མ་རབ་འབྱམས་དྲུག་པ། རྗེ་ཉིད་ཀྱིས་ལུང་གིས་བསྟན་པ་དིལ་མཁྱེན་མངྒ་ལ། ཟུར་མང་དྲུང་རིན་པོ་ཆེ་ཀརྨ་ཆོས་ཀྱི་ཉིན་བྱེད། འཇམ་དབྱངས་བློ་གཏེར་དབང་པོ། འཇམ་མགོན་ཀོང་སྤྲུལ་རིན་པོ་ཆེའི་ཡང་སྲིད་ཀརྨ་དཔལ་ལྡན་ཆོས་ཀྱི་དབང་ཕྱུག་བློ་གྲོས་དྲི་མེད་དང༌། ཞེ་ཆེན་གདན་སར་བཞུགས་པ་རྗེ་བླ་མ་མཆོག་དང་ལུས་དང་གྲིབ་བཞིན་འགྲོགས་ཤིང་ཐུགས་ཀྱི་གསང་མཛོད་རྫོགས་པར་ཐོབ་པའི་མཆོག་སྤྲུལ་པདྨ་དྲི་མེད་ལེགས་པའི་བློ་གྲོས། སངས་རྒྱས་མཉན་སྤྲུལ་དགུ་པ་ཀརྨ་བཤད་སྒྲུབ་བསྟན་པའི་ཉི་མ། རྫོགས་ཆེན་གླིང་བླ་སྤྲུལ་སྐུ། ཁྲོ་ཤུལ་མཁན་རིན་པོ་ཆེ་ཚུལ་ཁྲིམས་རྒྱ་མཚོ། བྱང་ཆུབ་སེམས་དཔའ་ཆེན་པོ་དགེ་མང་མཁན་ཡོན་ཏན་རྒྱ་མཚོ། མཁན་ཀུན་བཟང་དཔལ་ལྡན། རྫོགས་ཆེན་མཁན་བསོད་ཆོས། མཁན་ལྷ་སྒོང༌། མཁན་བློ་གྲོས་སྒྲ་དབྱངས། ཚབ་ཚ་སྒྲུབ་སྤྲུལ། ཉ་འགེ་སྤྲུལ་སྐུ། གནམ་མཚོ་སྤྲུལ་སྐུ། སྒོ་མེ་དིང་ཀྱཱ་མཆོག་སྤྲུལ། ཕུ་ཁུང་མཆོག་སྤྲུལ། ཆུ་ངགོས་ཀརྨ་རྒྱ་མཚོ། ཁྱུང་སྤྲུལ་ཀར་རྒྱལ། གཡུ་ཁོག་སྤྲུལ་སྐུ། མཁན་འཇམ་དཔལ་རྡོ་རྗེ། དཔལ་ལྷུན་འགྲུབ་སྟེང་གི་མཁན་ཆེན་རྡོ་རྗེ་འཛིན་རྒྱལ་བསམ་གཏན་བློ་གྲོས། ཞེ་ཆེན་དགོན་གྱི་འབར་ཆུང་དབང་རིས་སྤྲུལ་སྐུ། འབར་བླའི་སྤྲུལ་སྐུ། དགོན་སྟོད་སྐུ་གོང་འོག སིབ་བཀྲ་ཤིས་ཆོས་གླིང་གི་སྤྲུལ་སྐུ་བླ་མ་རྣམས་དང༌། ལྕང་བྲག་སྤྲུལ་སྐུ། ཀཿཐོག་མཁན་ནུས་ལྡན། མགོ་ཚའི་མཁན་ཤིས་ལུ་དང་ཨུ་རྒྱན་བསྟན་འཕེལ། གླིང་བླ་དཔོན་རིན་འཛིན་འོད་ཟེར་སོགས་བསྟན་པ་རིས་མེད་ཀྱི་བླ་སྤྲུལ། མཁན་པོ་རྡོར་འཛིན་མང་པོ་དང༌། ༧ ས་སྐྱོང་སྡེ་དགེ་ཆོས་རྒྱལ་ཡབ་སྲས། བོད་གཞུང་ཆེན་པོའི་སྐུ་དྲག་སྔ་ཕྱི་མང་པོ་སོགས་བསྟན་པ་སྟོབས་ཀྱིས་འདེགས་པའི་རྒྱལ་བློན་ཁྱིམ་བདག་གི་ཚོགས་རབ་ཏུ་མང་པོ་དང༌། ཞལ་མཇལ་ཆོས་འབྲེལ་ཐོབ་པ་ནི་གྲངས་ལས་འདས་ཤིང༌། ཞལ་སློབ་ཀྱི་ཐུ་བོར་གྱུར་པ་རྣམས་ཀྱིས་ཀྱང༌། གཞན་ལ་དབང་བསྐུར་ཆོས་བཤད། སྒྲུབ་པའི་རྒྱལ་མཚན་འཛུགས་པ་སོགས་བདག་དོན་རྟོགས་པ་མངོན་དུ་གྱུར་ཅིང༌། གཞན་དོན་ཐུགས་རྗེའི་དཔལ་དང་ལྡན་པས་བསྟན་འགྲོར་ཕན་བདེ་སྦྱིན་ནུས་པ་ཤ་སྟག་གོ།
དེ་ལྟར་རྗེ་བླ་མ་འདི་ཉིད་ཀྱིས་རང་དོན་སྤངས་རྟོགས་ཀྱི་ཡོན་ཏན་རྒྱ་མཚོ་མཐར་ཕྱིན། གཞན་དོན་གདུལ་བྱ་ཡིད་ཅན་རྒྱ་མཚོ་སྨིན་ཅིང་གྲོལ་བར་མཛད་ནས་ཞིང་འདིའི་འགྲོ་བ་རྣམས་ཀྱི་ངོར་ཐ་མའི་མཛད་པ་སྟོན་ལ་ཉེ་བ་ན། རྗེ་ཉིད་ཀྱང་ཞལ་རིང་དུ་མི་བཞུགས་པའི་གསུང་འཕྲོས་སྔ་རྗེས་ཡང་ཡང་གནང་བ་དང༌། སྐུ་གཤེགས་པའི་སྔ་ལོར་ཞེ་ཆེན་མདུན་རིའི་ཀླད་དུ་གཟིམ་སྦྲ་ཕུབ་སྟེ་ཟླ་བ་ཕྱེད་གཉིས་ཙམ་བཞུགས་ནས་སྐུ་མཚམས་གྲོལ་ཏེ་མཆོག་དམན་ཐམས་ཅད་ལ་ཞལ་མཇལ་ཆོས་འབྲེལ་སོགས་རེ་བ་རྫོགས་པར་བསྐངས་ནས། གསུང་གདངས་ཆེན་པོས་ཨོཾ་བཛྲ་ཀཱི་ལི་ཀི་ལ་ཡའི་སྔགས་བརྗོད་པ་དང་ཉེ་གནས་པས་གཏོར་སྒྲོམ་ནས་ཕུར་པའི་སྒྲུབ་རྟེན་ཕྱག་ཏུ་འབུལ་བ་ན། ཀཱ་ཡ་སིདྡྷི་སོགས་དང་སྦྲགས་སྐུ་ཡི་གནས་གསུམ་དུ་བཞེས་པར་མཛད་ནས་ཕྱིར་གནང༌། ཆོས་སྐྱོང་གཏོར་མ་རྣམས་ཕྱི་རོལ་དུ་གཤེགས་པའི་བརྡ་མཛད་བྱུང་བའང་དེ་བཞིན་ཉེ་གནས་པས་ཕུལ། འཇམ་མགོན་གུ་ཎའི་ཡང་སྲིད་ཀྱི་ཞབས་བརྟན་ཕུལ་བ་ན་ཐུགས་དགྱེས་ཉམས་དང་བཅས་ཚེ་མདའ་ཕྱག་ཏུ་བཞེས་ཤིང་ཚེ་རིལ་དྲུང་ན་གནས་པ་རྣམས་ལ་གནང༌། མཁན་རིན་པོ་ཆེ་ཀུན་བཟང་དཔལ་ལྡན་ལ་རྗེ་ཉིད་ཀྱི་བསྟན་བཅོས་ཀྱི་ཐ་མ་སྔ་འགྱུར་བསྟན་རྒྱས་སྨོན་ལམ་ཆོས་རྒྱལ་དགྱེས་པའི་ཞལ་ལུང་གི་འགྲེལ་ཆེན་དབུར་བཞག་ནས་ཐུགས་སྨོན་དང་དབུ་གཏུག་མཛད། མཐར་དགུང་གྲངས་ལྔ་བཅུ་རྩ་ལྔར་ཕྱི་ལོ་༡༨༧༡རབ་བྱུང་༡༥པའི་མེ་སྟག་ལོའི་ཧོར་ཟླ་ལྔ་པའི་ཚེས་བཅུ་བདུན་གྱི་ནམ་སྨད་བཅོ་བརྒྱད་ཀྱི་སྐྱ་རེངས་དང་པོ་ཤར་བ་ཉེ་ཙམ་ལ་སྐུ་གཅེར་བུར་བསལ། ཕྱག་གི་དབང་བཞི་མངོན་དུ་མཛད་པའི་བརྡ་ཐབས་སྣ་ཚོགས་ཀྱི་མཐར་སྐུ་རྒྱབ་ཅུང་བསྙེལ་ནས་ཕྱག་གཡོན་པས་རྡོ་རྗེ་ཁུ་ཚུར་ཐུགས་ཀར་གཏད། གཡས་པའི་ཁུ་ཚུལ་སྐུ་གཡས་པར་བརྟེན་པའི་ཚུལ་གྱི་གསུང་ཤིན་ཏུ་གསལ་བས་ཨ་གསུམ་བརྗོད་པ་དང༌། སྐུ་དང་ཡེ་ཤེས་ལ་འཇུག་པའི་འོད་གསལ་སྦུབས་འཇུག་གིས་གདོད་མའི་ནང་དབྱིངས་ཀ་དག་ཁྱད་ཆོས་དྲུག་ལྡན་གྱི་གྲོལ་གཞི་སྐུ་གསུམ་ལྷུན་གྲུབ་རིན་པོ་ཆེའི་སྦུབས་ཤིན་ཏུ་ཕྲ་བའི་ཡེ་ཤེས་ནང་གསལ་ཐིམ་ལ་མ་རྨུགས་པའི་ཆོས་སྐུའི་དབྱིངས་སུ་མངོན་པར་རྫོགས་པར་སངས་རྒྱས་པར་གྱུར་ཏོ། །རྒྱུད་ཉི་ཟླ་ཁ་སྦྱོར་ལས། སྐུ་དང་ཡེ་ཤེས་འཇུག་ལུགས་ནི། །རིག་པ་འདི་ལྟར་གཏད་པར་བྱ། །ཕུང་པོ་སེང་གེའི་ཉལ་ལུགས་ཀྱིས། །རིག་པ་ཉིད་ནི་མིག་ལ་གཏད། །ཡིད་ཙམ་བར་སྣང་ལམ་དུ་བྱ། །དབྱིངས་དང་རིག་པ་མ་འགྱུར་ན། །མི་དེ་བར་དོ་མེད་པ་ནི། །འཚང་རྒྱ་བ་ལ་ཐེ་ཚོམ་མེ། །ཞེས་གསུངས་པ་བཞིན་ལུས་རྒྱ་གྲོལ་མ་ཐག་གདོད་མའི་བཙན་ས་ཟིན་པ་བར་དོ་མེད་པར་གྲོལ་བའི་ལྟས་མངོན་དུ་གྱུར། སྐུ་གདུང་རིན་པོ་ཆེ་ལས་བྱང་སེམས་དཀར་དམར་དང་སྦྲང་རྩི་ལྟ་བུ་ཁ་དོག་སེར་ལ་རོ་མངར་བའི་བདུད་རྩི་ཀྱང་བབས་པ་མྱོང་གྲོལ་མཆོག་ཏུ་གྱུར་བ་དང༌། ཞུགས་འབུལ་སྐབས་མེ་ལྕེ་རྣམས་བུམ་སྒོ་ནས་ཕྱིར་པདྨའི་འདབ་མ་ལྟར་མཆེད་པ་དང༌། མདོག་དཀར་ཞིང་སྒྲ་ཡིད་དུ་འོང་བ། གཡས་སུ་འཁྱིལ་བ་དང༌། གདུང་དུད་དྲི་ཞིམ་མདོག་དཀར་གསལ་བཀྲ་ཤིས་པའི་རྟགས་ཀྱི་རི་མོའི་རྣམ་པ་ཅན་དུ་འཕྲོ་བ་དང༌། ཉི་མའི་འོད་ཟེར་ཀྱང་མ་སྒྲིབ་པའི་སྦྲང་ཆར་ཟིམ་བུར་འབེབ་ཅིང༌། འཇའ་ཁ་དོག་ལྔ་ལྡན་འཁྱིལ་བའི་ནང་སྤྱན་རས་གཟིགས་བཅུ་གཅིག་ཞལ་དངོས་སུ་མཇལ་ཅིང༌། པུར་གདན་ཞུས་ཀྱི་གླིང་བུ་འབུད་པས་རོགས་པ་ཡོད་དུ་མི་ཚོར་ནས་གཞན་ཞིག་ནས་གླིང་བུས་སྒྲ་གདངས་ཞིག་ལ་འཁྲི་དགོས་བྱུང་བའང་མཁའ་འགྲོ་མའི་གླིང་བུའི་སྒྲ་ཡིན་པར་སེམས། བཀའ་གདམས་གླེགས་བམ་ལས། བྱང་ཆུབ་སེམས་ལ་རིང་བསྲེལ་འཛག །བསྐྱེད་རིམ་ཅན་ལ་ལྷ་སྐུ་འབྱུང༌། །འཁོར་བ་མི་སྤོང་སེམས་དཔའ་ལ། །ཐུགས་དང་ལྗགས་ནི་འབྱུང་བ་ཡིན། །ཞེས་གསུངས་པ་ལྟར། ཐུགས་ལྗགས་སྤྱན་གསུམ་རྒལ་ཚིག་ལ་འབྱར་ཞིང་དེ་སྟེང་དབུ་ཐོད་བབ་སྟེ་ཁྲུ་གང་མེད་ཙམ་བྱོན་པ་དང༌། པུར་ཁང་ཕྱི་ནང་ཀུན་དང༌། མགལ་དུམ་གྱི་གསེང༌། གདུང་དུད་ཀྱི་གར་ཁྱབ་ཕལ་མོ་ཆེར་གདུང་དང་རིང་བསྲེལ་མུ་ཏི་ཀའི་མདོག་ལྟར་དཀར་བ་ཤས་ཆེ་ཞིང་དབྱིབས་མ་ངེས་པ་དུས་རིང་པོའི་བར་བཙལ་དུ་ཡོད་པ་དང༌། གདུང་རུས་དཀྱིལ་འཁོར་གྱི་དབུས་སུ་འཇོག་པའི་ཉེ་སྐོར་དུའང་འཕེལ་གདུང་མང་ཤས་ཕེབས་པ་དང༌། རྡོ་རྗེའི་གདུང་གི་རིགས་རྣམས་ནི་ཤིན་ཏུ་སྲ་ཞིང་མཁྲེགས་པ་འབྱུང་བ་སོགས་ངོ་མཚར་བའི་ལྟས་མང་པོར་སྣང་བ་ནི་འོད་གསལ་རྫོགས་ཆེན་གྱི་ལམ་རྟགས་མངོན་དུ་བརྙེས་པ་རྣམས་ལ་ལྟས་འདི་དག་འབྱུང་བ་ཆོས་ཉིད་དེ། རྡོར་སེམས་སྙིང་ཐིག་ལས། ཕྱིར་མི་ལྡོག་པའི་རྟགས་སུ་ནི། །རང་ལ་རང་བྱུང་ཡེ་ཤེས་འཆར། །བྱིན་རླབས་ལུང་བསྟན་བྱེད་པ་འབྱུང༌། །རྟགས་སུ་འཇའ་འོད་ས་གཡོ་དང༌། །དངོས་གྲུབ་མཁའ་འགྲོའི་གདན་འདྲེན་འབྱུང༌། །སྤྲུལ་པའི་སྐུ་ཡི་ཞིང་དུ་འགྲོ། །གཞན་ཡང་ཕྱི་རྟགས་འཇའ་དང་འོད། །སྒྲ་དང་ས་གཡོ་མེ་ཏོག་འབབ། །ཅེས་འབྱུང་བ་ལྟར། སྐུ་གདུང་རིན་པོ་ཆེར་སྦྱིན་སྲེག་གི་ཆོ་ག་གྲུབ་ལ་ཉེ་བ་ན༑ པུར་ཁང་གི་ནམ་མཁའ་སྔོ་སངས་ཤིན་ཏུ་དྭངས་པ་མཐིང་ཞུན་གྱི་མདོག་ལྟ་བུར་གྱུར་པ་ལ་འོད་ཁྱིམ་ཁ་དོག་སྣ་ལྔ་པའི་གུར་ཁང་འཁྱིལ་བ་དང༌། ཕྱོགས་གཞན་ཐམས་ཅད་ལ་འཇའ་སྤྲིན་དཀར་པོ་རྣམ་འགྱུར་མཐའ་ཡས་པས་ཁེབས་པ་དང༌། དགུང་ཞག་རྫོགས་ཀྱི་བར་མཁའ་ལ་འཇའ་སྤྲིན་རྣམ་པ་མི་འདྲ་བ་མང་པོ་དང༌། ལོ་གསུམ་ཙམ་ལ་ཟླ་བ་བྱུང་ངོ་ཅོག་གི་ཚེས་བཅོ་བརྒྱད་ནམ་བྱུང་ལ་གདུང་ཁང་གི་ཉེ་ལོགས་སུ་འཇའ་གུར་འཁྱིལ་བ་དང༌། གཤེགས་པའི་ནང་པར་ཁ་བ་མེ་ཏོག་གི་དབྱིབས་ཅན་ཤིན་ཏུ་ཆེ་བར་བབ་པ་དང་སྐབས་སུ་ནམ་མཁའ་གཡའ་ཐག་ཆད་པ་སྐུ་གདུང་ཞུགས་འབུལ་གྲུབ་པའི་དགོང་ཀ་ཞིག་ཏུ་འབྲུག་གི་སྒྲ་ལྟ་བུའི་ལྡིར་སྒྲ་འཇམ་ལ་རྒྱུན་རིང་ཙམ་ལན་གཉིས་བསྒྲགས་པ་བདག་གིས་མཇམ་མགོན་ཆོས་ཀྱི་བློ་གྲོས་དངོས་སུ་ཐོས་ཤིང་དེ་དག་ཀྱང་གདོད་མའི་གྲོལ་གཞི་ཆེན་པོར་མངོན་པར་བྱང་ཆུབ་པའི་རྟགས་སུ་འོད་གསལ་རྫོགས་པ་ཆེན་པོའི་རྒྱུད་དང་མན་ངག་ལས་རྒྱ་ཆེར་བྱུང་བར་བློ་ཡི་ནེམ་ནུར་མ་དགོས་ཤིང་ཡིད་ཆེས་པའི་རྟགས་མངོན་སུམ་ཚད་མར་གྱུར་པའོ་ཞེས་གསུངས་སོ། །ཅེས་པའང་དཔལ་མགོན་བླ་མ་འགྱུར་མེད་པདྨ་རྣམ་རྒྱལ་གྱི་ངོ་སྤྲོད་མདོར་བསྡུས་འདི་ནི་རྟོགས་བརྗོད་དད་པའི་འཇུག་ངོགས་དང༌། ངོ་མཚར་ཟླ་བ་བདུད་རྩིའི་འཛུམ་ཕྲེང་གཉིས་ལས་བཏུས་པའི་ཚིག་སྣ་ཅུང་ཐུང་བ་ཙམ་ལས་འདིར་བཞུགས་རྣམས་ནི་ཕལ་ཆེར་འཇམ་མགོན་རྣམ་གཉིས་ཀྱི་རྡོ་རྗེའི་ཚིག་འབའ་ཞིག་ཡིན་པས་ཤིན་ཏུ་ཡིད་རྟོན་དུ་རུང་ངོ༌། །
བསོད་ནམས་ཆོས་འཕེལ་གྱིས་ཁྲིན་ཏུའི་གྲོང་ཁྱེར་ནས་༢༠༡༡ཟླ་༧ཚེས་༨ལ།

༄༅།།མཧཱཡཱནཨུཔདེཤཤཱསྟྲཙིནྟཱརཏྣཀོཥཔྲྀཏྟིཨལམཱཔུཎྜརིཀཁཊྭངྒནམབིཧརཏིསྨ།
༄༅། །ཐེག་པ་ཆེན་པོ་མན་ངག་གི་བསྟན་བཅོས་ཡིད་བཞིན་རིན་པོ་ཆེའི་མཛོད་ཀྱི་འགྲེལ་ཆུང་པདྨ་དཀར་པོའི་འཁྲི་ཤིང་ཞེས་བྱ་བ་བཞུགས་སོ། །
རང་བཞིན་འོད་གསལ་བདེ་གཤེགས་སྙིང་པོའི་ཁམས། །
གློ་བུར་སྒྲིབ་པའི་སྦུབས་ལས་ཡོངས་གྲོལ་བས། །
ཟག་མེད་ཡོན་ཏན་མཁའ་དང་རབ་མཉམ་པའི། །
སྐུ་གསུམ་སྟོན་འཁོར་བསྟན་པར་བཅས་ཀུན་རྒྱལ། །
རྒྱལ་བའི་ཆོས་ཚུལ་ཟབ་དང་རྒྱ་ཆེའི་བཅུད། །
ཇི་བཞིན་སྡུད་མཁས་ཀུན་མཁྱེན་ཆོས་ཀྱི་རྗེ། །
དེ་ཡི་རིང་ལུགས་འཛིན་མཛད་བརྒྱུད་པར་བཅས། །
དཔལ་མགོན་བླ་མའི་ཞབས་ལ་ཕྱག་བྱས་ནས། །
བསྟན་ལ་གུས་དང་གཞན་ལ་ཕན་འདོད་བློས། །
འཇམ་དཔལ་དགྱེས་པའི་གསུང་གི་སྒྲོན་མ་ལ། །
བརྟེན་ནས་ཡིད་བཞིན་མཛོད་ཀྱི་ཚིག་གི་འགྲེལ། །
ངོ་མཚར་པདྨ་དཀར་པོའི་འཁྲི་ཤིང་སྤེལ། །
འདིར་གདོད་མའི་མགོན་པོ་དཔལ་ཀུན་ཏུ་བཟང་པོ་དང་ཞལ་མི་གཉིས་པ་ཀུན་མཁྱེན་ཆོས་ཀྱི་རྒྱལ་པོ་ཀློང་ཆེན་རབ་འབྱམས་ཀྱི་ཞལ་སྔ་ནས་སྩལ་པའི། ཐེག་པ་ཆེན་པོ་ཟབ་པ་དང་རྒྱ་ཆེའི་གནད་མཐའ་དག་གསལ་བར་སྟོན་པའི་མན་ངག་གི་བསྟན་བཅོས་ཡིད་བཞིན་རིན་པོ་ཆེའི་མཛོད་འདི་ཉིད། ཐམས་ཅད་མཁྱེན་པ་མི་ཕམ་འཇམ་དཔལ་དགྱེས་པའི་རྡོ་རྗེའི་གསུང་གི་སྒྲོན་མེའི་སྣང་བ་ལ་བརྟེན་ནས་ཚིག་འགྲེལ་མདོར་བསྡུས་སུ་འཆད་པ་ལ།
མཚན་གྱི་དོན། བྱ་བ་རྩོམ་པའི་ཕྱགགཞུང་གི་དོན། མཇུག་གི་དོན་དང་བཞི་ལས། དང་པོ་༼མཚན་གྱི་དོན།༽ནི།
རྒྱ༷་ག༷ར་སྐ༷ད་དུ༷། མ༷་ཧཱ༷་ཡཱ༷་ན༷་ཨུ༷་པ༷་དེ༷་ཤ༷་ཤ༷སྟྲ༷་ཙིནྟཱ་ར༷ཏྣ༷་ཀོ༷་ཥ༷་ནཱ༷་མ༷། བོ༷ད་སྐ༷ད་དུ༷། ཐེ༷ག་པ༷་ཆེ༷ན་པོ༷འི་མ༷ན་ང༷ག་གི༷་བསྟན༷་བཅོ༷ས་ཡི༷ད་བཞི༷ན་རི༷ན་པོ༷་ཆེ༷འིམཛོ༷ད་ཅེ༷ས་བྱ༷་བ༷། དེ་གཉིས་ཤན་སྦྱར་ན། མ༷་ཧཱ༷་ཡཱ༷་ན༷། ཐེག་པ་ཆེན་པོའི། ཨུ༷་པ༷་དེ༷་ཤ༷། མན་ངག་གི་ཤཱ༷སྟྲ། བསྟན་བཅོས། ཙི༷ནྟཱ་ར༷ཏྣ་ཡིད་བཞིན་རིན་པོ་ཆེའི། ཀོ༷་ཥ༷་མཛོད། ནཱ༷་མ༷་ཅེས་བྱ་བ་སྟེ། མཚན་གྱི་དོན་ནི། ཡཱ་ནའི་སྒྲ་ལས་དྲངས་ན་ཁྱོགས་སམ་བཞོན་པ་ལ་འཇུག་པས་གང་དུ་འདེབས་པར་བྱེད་པའི་དོན་གྱིས་ཐེ༷ག་པ༷་སྟེ། དབྱེ་ན་འདིས་འདེགས་པ་ལམ་དང༌། འདིར་འདེགས་པ་འབྲས་བུའི་ཐེག་པ་གཉིས་སོ། །དེ་ལ་ཡང༌། དམིགས་པ་དང༌། སྒྲུབ་པ་དང༌། ཡེ་ཤེས་དང༌༑ བརྩོན་འགྲུས་དང༌། ཐབས་མཁས་དང༌། གྲུབ་པ་དང༌། ཕྲིན་ལས་ཏེ་ཆེན་པོ་བདུན་དང་ལྡན་པས་ཆེ༷ན་པོ༷། ཚེགས་ཆུང་ངུས་དོན་ཆེན་པོ་བདེ་བླག་ཏུ་རྟོགས་པར་བྱེད་ནུས་པས་མ༷ན་ང༷ག་གི༷། འཆོས་སྐྱོབ་ཀྱི་ཡོན་ཏན་གཉིས་དང་ལྡན་པས་བསྟན༷་བཅོ༷ས། དམ་ཆོས་རྒྱ་མཚོ་ལྟ་བུའི་སྙིང་པོ་བསྡུས་པའི་ལམ་དང་འབྲས་བུའི་འདོད་པ་ཐམས་ཅད་འཇོ་བས་ཡིད༷་བཞི༷ན་རི༷ན་པོ༷་ཆེ༷འི་མཛོད་ཅེ༷ས་བྱ༷་བ༷་སྟེ་དཔེ་དོན་འབྲེལ་བ་ཅན་གྱི་སྒོ་ནས་སོ། །
གཉིས་པ་༼བྱ་བ་རྩོམ་པའི་ཕྱགགཞུང་གི་དོན།༽ནི།
ཉོན་མོངས་པ་དང་ཉེས་པའི་ཟུག་རྔུ་ཀུན་དང་བྲལ་བས་འཇ༷མ་ཞིང༌། མཁྱེན་གཉིས་སམ་དོན་གཉིས་ལྷུན་གྱིས་གྲུབ་པའི་དཔ༷ལ་དང་ལྡན་པ་རྒྱལ་ཀུན་ཡེ་ཤེས་ཀྱི་སྐུ་ཅན་རྟག་པར་བགྲེས་རྒུད་གཞོམ་གཞིག་དང་བྲལ་བ་རྒྱལ་སྲས་གཞོན་ནུའི་ཚུལ་འཆང་བས་གཞོ༷ན་ནུར༷་གྱུར༷་པ༷་དེ་ལ༷་ཕྱག༷་འཚ༷ལ་ལོ༷། །ཞེས་སོ། །
གསུམ་པ་༼མཇུག་གི་དོན་༽ལ། བསྟན་བཅོས་རྩོམ་པ་ལ་འཇུག་པའི་ཡན་ལག བརྩམ་བྱ་བསྟན་བཅོས་ཀྱི་ལུས་དངོས། མཇུག་ཡོངས་སུ་རྫོགས་པའི་བྱ་བ་དང་གསུམ། དང་པོ་༼བསྟན་བཅོས་རྩོམ་པ་ལ་འཇུག་པའི་ཡན་ལག༽ལ། མཆོད་པར་བརྗོད་པ། རྩོམ་པར་དམ་བཅའ་བ་གཉིས། དང་པོ་༼མཆོད་པར་བརྗོད་པ།༽ནི།
དམིགས་མེད་ཞི་བའི་ཐུག༷ས་རྗེ༷འི་མཁ༷འ་དབྱིང༷ས་རང་བཞིན་གྱིས་འོ༷ད་གས༷ལ་ཞིང་ངོ་བོ་ཉིད་ཀྱིས་རྣམ་པར་དག༷་པ༷་ནི་ཆོས་ཀྱི་སྐུ་ཡིན་ལ༷། ལོངས་སྤྱོད་རྫོགས་པའི་སྐུ་ནི་ཤེས་བྱ་ཐམས་ཅད་གཟིགས་པའི་མཁྱེན༷་པ་དང་སེམས་ཅན་ཐམས་ཅད་ལ་བརྩེ༷་བ༷འི་བྱམས་པ་ཆེན་པོ་གཉིས་ཀྱི་ཟླ་བའི་དཀྱིལ༷་འཁོར༷་ཀུན་ནས་གང༷་བས༷་མཛེས༷་པར་བྱས༷་ཤིང༷༌། དེ་ཉིད་ཀྱི་ངང་ལས་མཐའ༷་ཡ༷ས་པའི་སྐྱེ༷་ད༷གུའི་འདོ༷ད་པ་ཐམས་ཅད་སྟེར༷་བའི་སྤྲུལ་པའི་རྣམ་པར་རོ༷ལ་པ༷་ཚད་མེད་པ་མངོན་པར་སྣང་བ་ཅ༷ན་ཏེ། དེས་གནས་སྐབས་སུ་ཕ༷ན་པ་དང་མཐར་ཐུག་ཞི་བདེ༷འི་དོན་གཉིས་ཀྱི་འོད༷་ཟེར་སྟོང༷་ཕྲག་སེམས་ཅན་གྱི་ཁམས་ལ་འཕྲོ༷་བའི་ཕྲིན་ལས་བསམ་མི་ཁྱབ་པ་མངའ་བ་དེ་ལ༷་ཕྱག༷་འཚ༷ལ་ལོ། །ཞེས་པའོ། །འདིས་སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ལ་བསྔགས་པ་སྟེ། དེ་ཡང་སངས་རྒྱས་རྣམས་སྐུ་གསུམ་མཚན་ཉིད་པ་དང༌། བྱང་སེམས་རྣམས་ཀྱང་རྗེས་མཐུན་ཐོབ་པས་དེ་སྐད་དུ་བྱ་ཞིང༌། འདིས་བསྟན་བཅོས་འདི་ཉིད་ཀྱི་རྡོ་རྗེའི་གནས་བརྗོད་བྱ་ཟབ་རྒྱས་ཀུན་བསྡུས་ཏེ། གཞི་སྐུ་གསུམ་དབྱེར་མེད་ལྷུན་གྲུབ། ལམ་སྐུ་གསུམ་དབྱེར་མེད་ཟུང་འཇུག འབྲས་བུ་སྐུ་གསུམ་དབྱེར་མེད་བདེ་བ་ཆེན་པོ་ངོས་བཟུང་པའོ༑ ༑དེ་ལྟར་མཆོད་པར་བརྗོད་པས། བསྟན་བཅོས་ཀྱི་རང་བཞིན་རྟོགས་པ། རྩོམ་པ་མཐར་ཕྱིན་པ། བློ་གྲོས་མཆོག་ཏུ་འགྱུར་བ། བར་ཆད་ཞི་བ། རང་ཉིད་དམ་པར་རྟོགས་པ་སྟེ་དགོས་པ་ལྔ་དང་ལྡན་པ་ཡིན་ནོ། །
གཉིས་པ་༼རྩོམ་པར་དམ་བཅའ་བ།༽ནི།
བྱང་ཆུབ་འདོད་པའི་སྐྱེ་བོ་གང་ཡིན་པ་ནི་ཆོས་ཀྱི་སྐལ༷་བ་བཟ༷ང་པོ་ཅན་ཏེ། དེ་རྣམས་ཀྱིས༷་དོན༷་དུ༷་གཉེ༷ར་བར་བྱ༷་བ༷་གང་ཡིན་ན། ཐར༷་པའི་མཆོ༷ག་མི་གནས་པའི་མྱང་འདས་ཡིན་ཏེ༷། མྱང་འདས་དེ༷་ཉིད་༷དངོས་སམ་བརྒྱུད་ནས་སྒྲུབ༷་པ༷འི་ཐབ༷ས་མང་དུ་མཆིས་པ་ལས། ཀུན༷་གྱི༷་ནང༷་ནས༷་རྩེ༷་མོ༷ར་གྱུར༷་པ༷་སྟེ་དེ་ལས་གོང་ན་མེད་པ་ཞིག༷ དེང༷་སང༷་གི་དུས་འདིར་གཞུང་རྩོམ་པ་པོ་ཀུན་མཁྱེན་ཆོས་རྗེ་བད༷ག་གི༷ས་ཟབ་ཅིང་རྒྱ་ཆེ་བའི་ཚུལ་གྱིས་རབ༷་ཏུ༷་གསལ༷་བར༷་བྱའོ༷། །ཞེས་བརྩམ་པ་མཐར་ཕྱིན་པར་བྱ་བའི་ཕྱིར་དམ་བཅའ་བ་སྟེ། གཞན་དུ་བྱ་དཀའ་བ་དང༌། སྒྱིད་ལུག་པ་དང༌། གཞན་གྱིས་འཚེ་བ་དང༌། རང་གི་སྐྱོ་ངལ་མཐོང་ནས་བར་མ་དོར་འདོར་བར་སེམས་པ་ལས་ཡོངས་སུ་བསྲུང་བའི་ཕྱིར་རོ། །བསྟན་བཅོས་འདིའི་དགོས་འབྲེལ་ནི། ཟབ་དང་རྒྱ་ཆེའི་གནས་ཀྱི་ཁྱད་པར་གང་ཞིག་འཁོར་བ་སྤང་ཞིང་ཐར་བ་བསྒྲུབ་པར་འདོད་པས་ཐོས་བསམ་སྒོམ་གསུམ་གྱི་ངོ་བོ་གང་ཡིན་པ་ནི་འདིས་བརྗོད་བྱ། དེའི་རང་བཞིན་ལེའུ་ཉེར་གཉིས་ལས་ལེགས་པར་བརྟགས་ཏེ་འདི་ལ་བརྟེན་ནས་ཐར་ལམ་དུ་ཞུགས་པ་དགོས་པ། ཞུགས་པ་མཐར་ཕྱིན་པའི་བྱང་ཆུབ་འགྲུབ་པ་ཉིང་དགོས། དེ་དག་གཅིག་ལ་གཅིག་བརྟེན་ནས་འབྱུང་བ་འབྲེལ་བའོ། །
གཉིས་པ་༼བརྩམ་བྱ་བསྟན་བཅོས་ཀྱི་ལུས་དངོས།༽ལ། འཁོར་བའི་རང་བཞིན་སྤང་བྱར་བསྟན་པ་དང༌། མྱ་ངན་ལས་འདས་པའི་རང་བཞིན་བླང་བྱར་བསྟན་པ་གཉིས། དང་པོ་༼འཁོར་བའི་རང་བཞིན་སྤང་བྱར་བསྟན་པ་༽ལ། སྣང་ཚོད་འཇིག་རྟེན་གྱི་བཀོད་པ་དང༌༑ དེ་དག་གི་བདེ་སྡུག་གི་སྣང་ཚུལ་བསྟན་པ་གཉིས། དང་པོ་༼སྣང་ཚོད་འཇིག་རྟེན་གྱི་བཀོད་པ་༽ལ། གཞི་གང་ལས་སྣང་བ་དང༌། གང་སྣང་བའི་འཇིག་རྟེན་གཉིས། དང་པོ་༼གཞི་གང་ལས་སྣང་བ་༽ལ། གཞི་ཆོས་ཉིད་ངོས་བཟུང་བ་དང༌། དེ་ལས་ཇི་ལྟར་སྣང་ཚུལ་གཉིས། དང་པོ་༼གཞི་ཆོས་ཉིད་ངོས་བཟུང་བ་༽ནི།
ཐོ༷ག་མའི༷་ཆོས་ཉིད་དེ་ཐོག་མ་མེད་པ་ནས་གནས་པས་འཕོ་འགྱུར་མེད་པ། ཉི་ཟླ་ལྟར་རང་བཞིན་གྱིས་འོ༷ད་གས༷ལ་བའི་ལྷུན་གྲུབ་ཆེན་པོ་སྐུ་དང་ཡེ་ཤེས་འདུ་འབྲལ་མེད་པའི་བདེ༷་གཤེ༷གས་སྙིང༷་པོ༷་ཉི༷ད་ཡིན་ལ། དེ་ལ་འཁོར་འདས་ཀྱི་ཆོས་ཀུན་བརྟེན་པའི་ཆ་ནས་གནས་ལུགས་དོ༷ན་གྱི༷་ཀུན༷་གཞི༷་ཞེས་བྱ། དེ་ཉིད་རང༷་བཞི༷ན་གྱིས་སྟོང་ཞིང་བདག་མེད་པ་སྤྲོས་པའི་སྤྱོད་ཡུལ་ལས་འདས་པའི་འདུས༷་མ༷་བྱས༷་ཆེན་པོ། ཡེ་༷ནས༷་རྣམ༷་པར་དག༷་པ་ཉི༷་མཁ༷འ་ལྟ༷་བུ༷་དེ་ཉིད་ཀྱི་ངང་ལ༷ས་མ་རིག་པའི་བག་ཆགས་གཡོས་པས་སེམས་ཅན་རྣམས་འཁྲུལ་ཏེ། དེ་ཡང་ཐོག་མེད་ནས་གནས་པའི་འོད་གསལ་ཆེན་པོ་ཉི་མ་ལྟ་བུ། འདུས་མ་བྱས་ཤིང་ཡེ་ནས་རྣམ་པར་དག་པ་ནམ་མཁའ་ལྟ་བུ་སྟེ། མཁའ་ཉིས་མཚོན་པའི་སྣང་སྟོང་ཟུང་འཇུག་ཆེན་པོ་འཁོར་འདས་ཀུན་ལ་ཁྱབ་པའི་གཞི་དབྱིངས་དེར༑ འཁོར་ཆོས་ལས་དང་ཉོན་མོངས་པ་རྣམས་བརྟེན་པ་མེད་པའི་ཚུལ་གྱིས་བརྟེན་པ་ནི་ཉི་མཁའི་ངོ་བོ་ལ་སྤྲིན་ཕུང་བརྟེན་པ་ལྟར་གཞི་ལ་མ་རེག་མ་འབྱར་ལ་དེའི་ངང་ལ་གནས་པ་སྟེ། དོན་ལ་རང་བཞིན་མེད་པས་རྟེན་བརྟེན་པར་མ་གྲུབ་བཞིན་དུ་བརྟེན་པར་སྣང་བ་ནི་བཏགས་པ་སྟེ། རྒྱུད་བླ་མ་ལས། ས་ནི་ཆུ་དང་ཆུ་རླུང་ལ། །རླུང་ནི་མཁའ་ལ་རབ་ཏུ་གནས། །མཁའ་ནི་རླུང་དང་ཆུ་དག་དང༌། །ས་ཡི་ཁམས་ལ་གནས་མ་ཡིན། །དེ་བཞིན་ཕུང་པོ་ཁམས་དབང་རྣམས། །ལས་དང་ཉོན་མོངས་དག་ལ་བརྟེན། །ལས་དང་ཉོན་མོངས་ཚུལ་བཞིན་མིན༑ ༑ཡིད་ལ་བྱེད་ལ་རྟག་ཏུ་གནས། །ཚུལ་བཞིན་མ་ཡིན་ཡིད་བྱེད་ནི། །སེམས་ཀྱི་དག་པ་ལ་རབ་གནས། །སེམས་ཀྱི་རང་བཞིན་ཆོས་རྣམས་ནི། །ཐམས་ཅད་ལ་ཡང་གནས་མ་ཡིན༑ ༑ཞེས་སོ། །མྱ་ངན་ལས་འདས་པའི་ཆོས་རྣམས་ཉི་མ་དང་ཟེར་ལྟར་དབྱེར་མེད་དུ་བརྟེན་ཏེ་ཡེ་ནས་འདུ་འབྲལ་མེད་པར་གནས་པའི་ཕྱིར་རོ། །
གཉིས་པ་༼ཇི་ལྟར་སྣང་ཚུལ།༽ལ། ཇི་ལྟར་སྣང་ཚུལ་དངོས། དེའི་རང་བཞིན་བརྟག་ཅིང་ཤེས་པར་གདམས་པ་གཉིས། དང་པོ་༼ཇི་ལྟར་སྣང་ཚུལ་དངོས༽ལ། བག་ཆགས་གསུམ་གྱིས་སྣང་བ་འབྱུང་ཚུལ་མདོར་བསྟན༑ དེ་རྒྱས་པར་བཤད་པ་གཉིས། དང་པོ་༼བག་ཆགས་གསུམ་གྱིས་སྣང་བ་འབྱུང་ཚུལ་མདོར་བསྟན༽ནི།
ཐོག་མེད་ཀྱི་མ༷་རིག༷་པའི་སྟོབས་ཀྱིས་མེད་བཞིན་ཀུན༷་ཏུ་བརྟགས༷་པའི་གློ༷་བུར༷་སྒྲིབ༷་པ༷འི་སྤྲི༷ན་དང་འདྲ་བ། གཟུ༷ང་བ་དང་འཛི༷ན་པར་འཁྲུལ༷་པ་མངོན་གྱུར་མིན་པའི༷་བག༷་ལ༷་ཉལ༷་ལངས༷་པ༷ས། གཟུགས་སོགས་ཡུལ༷་དང༷་དེ་འཛིན་པའི་རྣམ་ཤེས་ཀྱི་ཚོགས་དོ༷ན་དང༷་རང་གི་ལུས༷་སུ༷་མེད་བཞིན་སྣང་བའི་བ༷ག་ཆག༷ས་ཏེ༷། དེའི་དབང་གིས་རིག༷་པའི༷་ར༷ང་བཞིན༷་འོ༷ད་གསལ༷་བའི་སྙིང་༷པོ༷་མེ་ལོང་གི་སྟེང་དུ་རྡུལ་ཆགས་པ་ལྟར་བསྒྲིབ༷ས་ཏེ། དེ་ཡང་ཐོག་མེད་ནས་རྗེས་སུ་ཞུགས་པའི་མ་རིག་པ་ནི་མེད་བཞིན་ཡོད་པར་སྣང་བའི་རྣམ་རྟོག་ཙམ་ཡིན་པས་འདི་ཙམ་ན་ཡོད་མེད་ཅེས་བཞག་མི་ཤེས་ལ། དངོས་པོའི་དེ་ཁོ་ན་ཉིད་ཇི་བཞིན་མི་མཐོང་བའི་མ་རིག་པ་དེས་ཀུན་བརྟགས་གློ་བུར་གྱི་འཁྲུལ་པ་བསྐྱེད་ལ། དེ་ཡང་གཟུང་འཛིན་གྱི་བདེན་ཞེན་ཕྲ་མོ་ནས་བརྩམས་ཏེ། བག་ཆགས་གསུམ་སྨིན་པའི་ཡུལ་དོན་ལུས་རགས་པ་སྣང་བའི་བར་གྱིས་སྣང་བ་དེ་ཡིས་ཁམས་སྒྲིབ་པ་སྟེ། སྒྱུ་འཕྲུལ་དྲྭ་བ་ལས། ཨེ་མ་ཧོ་བདེ་གཤེགས་སྙིང་པོ་ལས། །རང་གི་རྣམ་རྟོག་ལས་ཀྱིས་སྤྲུལ། །ཞེས་པ་ལྟར་རོ། །དེ་ལྟ་བུའི་འཁྲུལ་པ་མ་རིག་པ་བརྟགས་ན་མེད་བཞིན་པ་ཡིན་པ་དེ་མེད་སྣང་སྒྱུ་མའི་རོལ་པ་ལྷན་སྐྱེས་ཀྱི་ཡེ་ཤེས་ལས་མི་འདའ་ཡང་འགྲོ་བ་རྣམས་དེས་འཁྲུལ་གཞི་བྱས་ཏེ་མེད་བཞིན་དུ་སྲིད་པར་འཁྱམས་པའོ། །དཔེ་ཇི༷་ལྟར༷་ན་སྤྲིན༷་གྱིས༷་མཁའ༷་དབྱིང༷ས་ལ་གནས་པའི་ཉི་མ་བསྒྲིབས༷་པར་གྱུར་པ་ན་ཉི་མ་མི་སྣང་སྤྲིན་སྣང་བ་བཞི༷ན་དུ། གདོད་མ་ནས་འོད་གསལ་བའི་དབྱིངས་དང་ཡེ་ཤེས་ཉི་མཁའ་ལྟ་བུ་དང་ཆོས་སྐུ་དང་གཟུགས་སྐུ་ལ་ཡོད་པའི་ཡོ༷ན་ཏན༷་ཚད་མེད་པ་དག་སོ་སྐྱེའི་གནས་སྐབས་ན་མི༷་མངོ༷ན་པར་འཁྲུལ༷་སྣང༷་སྤྲིན་འདྲ་བའི་བདེ༷་སྡུ༷ག་སྣ་ཚོགས་སུ་སྣ༷ང་བ་ཡིན་ནོ། །དེ་ལྟར་སེམས་ཀྱི་རང་བཞིན་འོད་གསལ་ཞིང༌། སྒྲིབ་པ་སྦྱང་རུང་གློ་བུར་བ་ཡིན་ཏེ། རྣམ་འགྲེལ་ལས། སེམས་ཀྱི་རང་བཞིན་འོད་གསལ་ཉིད། །སྒྲིབ་པ་རྣམས་ནི་གློ་བུར་བ། །ཞེས་སོ། །དེ་བཞིན་དུ། འཇིག་རྟེན་ན་སྤྲིན༷་ལ༷ས་ཆ༷ར་བྱུང༷་སྟེ་དེས་ལོ༷་ཏོག༷་འཕེ༷ལ་བ༷ར་བྱེད་པ་བཞི༷ན་དུ། མ༷་རི༷ག་གཟུང༷་འཛི༷ན་གྱི་སེམ༷ས་སྤྲིན༷་འོད་གསལ་བའི་དབྱིངས་ལ་རབ༷་ཏུ་གཡོ༷ས་པ༷ས། འཁོར་བར་འདུ་བྱེད་པའི་དགེ༷་བ་དང་སྡི༷ག་པའི་ལ༷ས་ཀྱི༷་ཆ༷ར་བབ༷ས་པ་སྟེ་རབ་ཏུ་མང་པོ་བསགས་པ་དེ༷ས་བསྐྱེད༷་པའི༷་འབྲ༷ས་བུ༷་ནི་ཁམ༷ས་ག༷སུམ་འཁོར༷་བའི༷་རང༷་བཞི༷ན་ནོ༷་སྟེ། ལས་སྣང་སོ་སོར་བདེ་སྡུག་སྣ་ཚོགས་ཀྱི་ལོ་ཏོག་འཕེལ་བར་བྱེད་པ་ཡིན་ནོ། །
གཉིས་པ་རྒྱས་བཤད་ལ། སྣང་བ་གསུམ་གྱི་རང་བཞིན་དངོས་བསྟན་པ་དང༌། དེ་ལ་ལོག་རྟོག་དགག་པ་གཉིས། དང་པོ་ལ་བསྟན་བཤད་བསྡུ་གསུམ་ལས། དང་པོ་ནི།
འཁོར་བར་མེད་བཞིན་འཁྲུལ༷་པའི་སྣང༷་བ་ཇི༷་སྙེད༷་པ་དེ་ཐམས་ཅད་ཀྱང་བསྡུ་ན་གནས་དོན་ལུས་ཀྱི་བ༷ག་ཆ༷གས་གསུམ༷་དུ་འདུ་བ་ཉིད༷་ལ༷ས་ཞེས་སོ། །
གཉིས་པ་༼བཤད་༽ནི།
ཐོག་མེད་ནས་བག་ཆགས་རྣམ་པ་མི་འདྲ་བ་གསུམ་ཀུན་གཞི་ལ་བཞག་པས་སྣང་བ་མི་འདྲ་བ་གསུམ་འབྱུང་སྟེ། དེ་ཡང་ཡུལ༷་གྱི༷་བ༷ག་ཆག༷ས་སྣོད༷་བཅུད་ཀྱི༷་འཇི༷ག་རྟེན༷་གྱིས་བསྡུས་པ་དང༷༌། དེ༷་ལ༷་བརྟེ༷ན་པའི༷་གཟུག༷ས་སོ༷གས་ཡུལ༷་ལྔ༷་པོ༷་རྣམས་ནི་ཕྱི་ནང་གང་ནའང་མེད་ཀྱང་ཕྱི་རོལ་ན་ཡོད་པ་ལྟར་དོན་དུ་ཞེན་ནས་ཡུལ་དུ་བྱེད་པ་སྟེ། ཞེན་ཡུལ་ལ་འདི་ནི་གཟུགས་སོ་ཞེས་སོགས་ཕྱི་རོལ་དུ་རྟོག་པ་ནི་གཟུང་བའི་རྟོག་པའོ། །ནང་བདག་ཉིད་ཀྱི་སེམས་སུ་སྣང་བ་དོ༷ན་གྱི༷་བ༷ག་ཆ༷གས་རྣམ༷་ཤེས༷་ཚོག༷ས་བརྒྱ༷ད་དེ་བག་ཆགས་སྣ་ཚོགས་པའི་ཀུན་གཞི་ལ་རྟེན་ཀུན་གཞིའི་རྣམ་ཤེས་དང་༷། དེ་ལས་མཆེད་པ་གཞན་རྣམས་ཏེ། དེ་དག་ལ་རྟོག་པ་ནི་འཛིན་པའི་རྣམ་རྟོག་གོ །ཇི་ལྟར་འཛིན་པ་ཡིན་ཞེ་ན། ཀུན་གཞི་བག་ཆགས་ཀྱི་ས་པ་དེ། ངོ་བོ་ནི་མ་རིག་པ། རྣམ་པ་ཡུལ་སྣང་གང་དང་ཡང་མ་འབྲེལ་བའི་རྟོག་མེད་ཙམ་དུ་གནས་པ་གཟུགས་མེད་པའི་བག་ཆགས་འཛིན་པ་ཡིན་ལ། དེའི་ངང་ལས་གསལ་དྭངས་རིག་པའི་ཆ་ཙམ་ཡུལ་དང་མ་འབྲེལ་བ་ནི་ཀུན་གཞིའི་རྣམ་ཤེས་ཏེ་གཟུགས་ཀྱི་བག་ཆགས་འཛིན་ཅིང༌༑ དེ་ལས་མཆེད་པའི་མིག་སོགས་སྒོ་ལྔའི་རྣམ་ཤེས་རྟོག་མེད་ཀྱང་གཟུགས་ཀྱི་ས་པའི་ཏིང་ངེ་འཛིན་གྱི་བག་ཆགས་འཛིན་ཏོ། །ཉོན་མོངས་པ་ཅན་གྱི་ཡིད་དང༌། ཡིད་ཤེས་གཉིས་ཀྱིས་ནི་འདོད་པའི་བག་ཆགས་འཛིན་ཏེ། ཚོགས་བརྒྱད་པོ་དེ་དག་ཀྱང་རང་རང་གི་ཡུལ་རྟོག་མེད་དང་རྟོག་བཅས་ཀྱི་འཛིན་པ་ཡིན་པའི་ཕྱིར་སེམས་ཞེས་བྱ། དེས་ཀུན་ནས་བསླང་སྟེ་བསགས་པའམ་དེ༷་ལ༷་བརྟེ༷ན་པའི༷་དགེ༷་སྡིག༷་གི་ལས༷་རྣམ༷ས་ནི་སེམས་ལ་བག་ཆགས་པ་གསེར་ལ་གཡའ་བཞིན་དུ་གནས་སོ༷། །ལུས༷་ཀྱི༷་བ༷ག་ཆག༷ས་འགྲོ༷་དྲུག༷་སོ༷་སོའི༷་གཟུག༷ས་སམ་ལུས་སུ་སྣང་ཞིང་མངོན་པར་ཞེན་པ་སྟེ། དེ་ཡང་ལུས་བྱིང་ཙམ་དང༌། དེ༷་ལ༵་བརྟེན༵་པའི༷་ཡན༷་ལག༷་དང་ཉིང༵་ལ༵ག་གི་ཚོགས་པ་ཐམས་ཅད་ལ་ལུས་ཞེས་བརྟག་གོ༵ །ཐ་ན་རྨི་ལམ་དུའང་མེ་ཆུ་གཡང་ས་སོགས་ལ་འཇིགས་ཤིང་འཛེམ་པ་དང༌། སྡུག་བསྔལ་གྱི་རྣམ་པ་སྣ་ཚོགས་སུ་མྱོང་བར་བྱེད་པའོ། །
གསུམ་པ་༼བསྡུ་༽ནི།
དེ་གསུམ་སོ་སོར་སྣང་བའི་དོན། དེ༷་ལྟར༷་ཀུན༷་གཞི༷འི་སྟེང༷་དུ༷་བ༷ག་ཆག༵ས་གསུ༷མ་པོ་དེ་ཐོག༷་མ་མེད༷་པའི་དུས༷་ནས༷་བཞག༷་པ༷་དེ༷་ཡི་རྒྱུན་མཐུད་དེ་གོམ༵ས་པས༷་ཚེ་རབ༷ས་ཀུན༷་དུ༷་བག་ཆགས་ཉིད་མ་ཟད་ཀྱི་རིང་ལ་དེ༷་ལྟར༷་སྣང༷་བ༷་ཡིན༷་ཏེ༑ མདོ་རྒྱན་ལས། རྣམ་གསུམ་རྣམ་གསུམ་སྣང་བ་ཅན། །ཞེས་སོ། །
གཉིས་པ་ལོག་རྟོག་དགག་པ་ནི།
ཐེག་ཆེན་གྱི་ཚུལ་མི༷་ཤེས༷་པ༷་དག༷་སྣོད་བཅུད་འཁོར་འདས་ཐམ༷ས་ཅ༵ད་རང་གི་སེ༷མས་ཡི༷ན་ནོ་ལོ༷་སྟེ་ཡིན་ཞེས་མངོན་རློམ་བཅས་སྨྲ་བར་བྱེད་ལ། དེ་ལྟར་ན་ཐེག་ཆེན་ལས་སྣང༷་བ༷་རྣམ༷་པ་གསུམ༷་གསུངས་པའི་དོན༷་ལ༷་ཤིན༷་ཏུ༷་རྨོངས༷་ཏེ། སེམས་སུ་བག་ཆགས་བཞག་པ་དག་སེམས་ཡིན་གྱི། ལུས་དང་ཡུལ་དུ་བཞག་པ་དག་སེམས་ག་ལ་ཡིན། ཡིན་ན་སྐྱོན༷་མང༷་པོ་ཡོད་དེ། ལུས་སྣང་བ་ལྟར་ཡོད་རེག་གཟུགས་སུ་ཡོད་པ་ལྟར། སེམས་ཀྱང་དེར་ཐལ་བ་དང༌། སེམས་བཞིན་ལུས་ཀྱང་མཐོང་མི་རུང་བ་དང༌། སེམས་ལ་མདོག་དབྱིབས་སོགས་ཡོད་པར་ཐལ་བ་དང༌། གཅིག་སངས་རྒྱས་པའམ་ངན་སོང་དུ་སོང་དུས། དེ་ལ་གང་སྣང་ཀུན་དེར་འགྱུར་བ་དང༌། མང་པོ་སྣང་ཡུལ་གཅིག་པས་ཤེས་པ་གཅིག་ཏུ་འགྱུར་བ་དང༌། སྣང་བ་ཞིག་ན་སེམས་དེར་འགྱུར་བ་དང༌། ས་ཆུ་མེ་རླུང་སེམས་པ་ཅན་དུ་འགྱུར་བས་མུ་སྟེགས་རིག་བྱེད་པ་དག་གི་ཕྱོགས་ལ་བསླན་པར་རིགས་སོ། །ཕན༷་ཚུན༷་འཆོ༷ལ་ཏེ། ཤེས་པས་ཡུལ་རིག་པ་ལྟར་བེམ་པོས་ཀྱང་རིག་པར་ཐལ་ཞིང༷༌། ཕྱི་ནང་ཡོད་གནས་ཀྱང་བརྗེས་ཏེ་སེམས་ཕྱི་ན་ཡོད་པ་དང༌། ཕྱི་ནང་དུ་སྣང་བར་མི་འཐད་དེ་ངོ་བོ་གཅིག་པས་སོ། །ཧ༷་ཅང་ཐལ༷༷་ཏེ། རང་མ་སྐྱེས་བའི་དུས་ནས་རང་སེམས་ས་ཕྱོགས་འདིར་གྲུབ་པར་ཐལ་པ་དང༌། རང་ཤི་ན་ཕྱོགས་འདིའི་སྣང་བ་ཐམས་ཅད་ཕྱོགས་འདིར་མེད་པར་ཐལ་ཏེ་འདི་རང་གི་སེམས་ཡིན་ལ། སེམས་དེ་རང་གི་རྗེས་སུ་འགྲོ་ལྡོག་བྱེད་པའི་ཕྱིར་རང་ཡུལ་གཞན་དུ་སོང་ན་སྣང་བ་སེམས་འདི་ཡང་དེར་འགྲོ་བར་ཐལ། ཡང་ན་རང་སེམས་འདིར་ལུས་པར་ཐལ། དེ་ལ་སོགས་པ་སྐྱོན་གྱི་རྣམ་གྲངས་རབ་ཏུ་མང་བའི་ཕྱིར་སྐྱོང་༷བྱེད༷་ཅེས་བ་ལང་རྫིའི་མིང་སྟེ་དེ༷་དག༷་གི་ལུག༷ས་ང༷ན་པ་དེ༷་སྤོངས༷་ཤིག༵ དེ་དག་ན་རེ། ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ་ཞེས་སོགས་བཅོམ་ལྡན་འདས་ཀྱིས་གསུངས་པས་སེམས་མ་ཡིན་ནམ་ཞེ་ན། དེ་ནི་སྣང་བ་དང་སྣང་ཡུལ་ཐ་དད་པའི་དབང་དུ་བྱས་པའི་སྣང་བ་སེམས་ཡིན་པར་གསུངས་ཏེ་སྣང་མི་སྣང་དུ་འཛིན་པ་རང་སེམས་ཡིན་གྱི། སྣང་ཡུལ་རི་སོགས་སེམས་ཡིན་པར་མ་གསུངས་སོ། །དེས་ན་ངྷ་དུ་རའི་སྣང་བ་ལྟར་ཕྱི་ནང་གང་དུ་མ་གྲུབ་པས་མེད་སྣང་འཁྲུལ་པའི་སྣང་བ་ཙམ་དོན་ལ་ཡིན་ཀྱང༌། ཐ་སྙད་དུ་དེ་གཉིས་གཅིག་མིན་པས། དེ་ལ་སྣང་བ་དང་སྣང་ཡུལ་བྱེད་པ་ཤིན་ཏུ་གཅེས་སོ། །
གཉིས་པ་སྣང་བ་དེ་དག་གི་རང་བཞིན་ཤེས་པར་བྱ་བ་ལ། དངོས་དང༌། དེ་ལྟར་བརྟགས་པའི་ཕན་ཡོན་གཉིས། དང་པོ་༼དངོས་༽ལ། སྣང་གསུམ་སྒྱུ་མ་ལྟར་སྣང་བར་ཤེས་པ་དང༌། སྣང་བ་དེ་དག་སེམས་ལ་རག་ལས་པར་བསྟན་པ་གཉིས། དང་པོ་༼ སྣང་གསུམ་སྒྱུ་མ་ལྟར་སྣང་བ།༽ནི།
འདི༷་ལྟར༷་ཡུལ༷་དུ་སྣང་བ་ལས༷་གཟུ༷ང་བའི༷་རྣམ༷་རྟོག༷་སྐྱེ་བ་དང༷༌། དོན༷་ཚོགས་བརྒྱད་ལ༷ས་འཛི༷ན་པའི༷་རྣམ༷་རྟོག༷་སྟེ་དེ་ལྟར་གཟུང་འཛིན་རྣམ༷་གཉི༷ས་སྐྱེ༷་ཞིང༌། དེ༵་ཡི་ལུས་ནི་བདེ་སྡུག་ལ༷ས་བྱུང་བའི་ཉོན༷་མོང༷ས་པ་གསུམ་འཛིན་པའི་གཟེ༵བ་དང༷་བདེ་སྡུག་བསྒྲུབ་པར་བྱ་བའི་གནས་དང་གཟུང་འཛིན་དུ་སྐྱེ་བའི་རྟེན༷་བྱེད༵་དེ༷། མི༷་མཁས༷་པའི་དབང་གིས་སྣང་བ་གསུམ་ལ་བདེ༷ན་པར༷་ཞེ༷ན་པས༷་རྟག༷་ཏུ༷་སྲིད་པར་འཁོར༷་བ་ཡིན་ནོ། །དེ་ལྟར་འཁོར་བ་དང་དེ་བསྐྱེད་པའི་ལས་འདི༷་དག༷་ཐམ༷ས་ཅད༷་དོ༷ན་དམ་པ་ལ༷་ལྟོས་ན་རང་བཞིན་གྱིས་གྲུབ་པ་མེད༷་ན༷་ཡང༷༌། ཀུན་རྫོབ་ཏུ་གཟུང༷་བ་དང་འཛི༷ན་པའི་རྣམ་རྟོག་གི་དབང༷་གི༷ས་རྟེ༵ན་འབྲེལ༵་སྒྱུ་མ༷ར་སྣང༵་བ་འགོག་ཏུ་མེད་པས། ཇི༷་སྲིད༷་གཟུང་༷འཛི༷ན་གྱི་སེམས་དབྱིང༷ས་སུ༵་མ༵་ནུབ༵་ཀྱི་བར༷་དུ་རྒྱུ༷་དང་འབྲས༷་བུ་དང་དགེ་སྡིག་གི་ལས༷་དང་ལས་དེའི་འབྲས་བུ་བདེ་སྡུག་སོགས་ངེས་པར་ཡོ༷ད་དེ་གཟུང་འཛིན་གྱི་རྟོག་པ་མ་རིག་པ་དེ༷་ཡིས༷་སྤྲུལ༵་པ༷་སྟེ༵། དེས་ན་ཀུན་རྟོག་དབྱིངས་སུ་མ་ནུབ་ཀྱི་བར་དུ་ལས་འབྲས་ཀྱི་བླང་དོར་ཚུལ་བཞིན་དུ་བྱ་བ་གཅེས་སོ། །
གཉིས་པ་༼སྣང་བ་དེ་དག་སེམས་ལ་རག་ལས་པར་བསྟན་པ་༽ལ་དངོས་དང༌། དེའི་དཔེ་འགོད་པ་གཉིས། དང་པོ་༼དངོས་༽ནི།
སེམ༷ས་ཀྱིས༷་ཡུལ་ལ་གཡོ་བའི་ལས་འདུ༷་བྱེད༵་ཅིང་དེ་ལྟར་གཡོས་ནས་སེམ༷ས་ཀྱིས༷་དགེ་མི་དགེ་ལུང་མ་བསྟན་གྱི་ལ༷ས་ཀུན༵་སོག་པར་བྱེད༷་ལ། དེའི་འབྲས་བུ་ཡང་སེམ༷ས་ལ༷་རྨི་ལམ་ལྟར་བདེ་སྡུག་སྣ་ཚོགས་པ་སྣང༷་ཞིང༷་དེ་ལ་སེམ༷ས་ཀྱིས༷་གཟུང་འཛིན་དུ་བརྟག༷ས་པས༷་ན༷། འཁོར་བའི་བྱེད་པ་པོ་འཁྲུལ༷་པའི༷་སེམ༷ས་ཡིན་པས་འདི་ཉིད་གདུལ༷་བའི་སླད༷་དུ༷་འབ༵ད༷་པར༷་མཛོ༷ད་ཅིགཅེས་གདམས་པ་སྟེ། གཞི་ལས་གཞི་སྣང་བྱུང་བ་ནི་ད་ལྟའི་རིག་པ་སྐད་ཅིག་གཅིག་གི་སྟེང་ནས་བཞག་ན་ཤེས་ཀྱི། མཚན་འཛིན་རྟོག་དཔྱོད་ཀྱི་བློས་དུས་འདི་ཙམ་ནས་བྱུང་བ་ཞེས་དཔྱད་པར་མི་བྱའོ། །
གཉིས་པ་༼དེའི་དཔེ་འགོད་པ་༽ནི།
དཔེ་ཇི༷་ལྟ༷ར་ན་དྷ༷་དུ༷་ར༷་ཡིས༷་མྱོ༷ས་པ༷་ལས༷། སྐྱེས་པ་བུད་མེད་སོགས་སྣ་༷ཚོག༷ས་པའི་སྣང༷་བ༷་མི༷་འདྲ༷་བ་ཅི༵་ཤར༷་ཡང༷༷༌། ཐམ༷ས་ཅད༷་འཁྲུལ༷་པའི༷་གཟུག༷ས་ཏེ༷་དོ༷ན་ལ༷་མེད༷་པ་དེ༷་བཞི༷ན་དུ་རང་སེམ༷ས་འཁྲུ༷ལ་པ༷་ཡི༷་སྟོབས་ཀྱིས༷་ཉེ་བར་སྦྱར༷་བ༷་ཡི༷། འགྲོ༷་བ་དྲུག༷་གི་འཁྲུལ༷་པའི་སྣང༷་བ་མ༷་ལུས༷་ཇི་སྙེད༷་པ་ཀུན༷། ཕྱི་ནང་གང་དུའང་མ་གྲུབ་པའི་མེད༷་སྣང༷་སྟོང༷་པའི༷་རང་བཞིན་ཅན་གྱིས་གཟུག༷ས་བརྙན༷་ཡིན་པར་ཤེ༵ས་པ༷ར་མཛོ༷ད་ཅིག
གཉིས་པ་བརྟགས་པའི་ཕན་ཡོན་ནི༑
དེ༷་ལྟར༷་ན་འཁོར༷་བའི༷་རང་༷བཞི༷ན་གཟུག༷ས་བརྙན༷་བཞི༷ན་བདེན་པར་མེད་པ་འདི་ཐོ༷ག་མ༷་གང༷་ལ༷ས་བྱུང༷་བ༷་གཞི་འོད་གསལ་ཆེན་པོ་ལ་བརྟག༷་པར༷་གྱིས༷་ཤིག དེ༷་ཤེས་པ་ཡི༷ས་མྱ༷་ངན༷་ལས་འད༷ས་པ༵འི་ར༵ང་བཞི༷ན་གཉིས་སུ་མེད་པའི་ཡེ་ཤེས་ཉིད་ཤེས༷་ཤིང༌། འཁོར་བའི་སྣང་བ་ཆ་བཅས་གཞི་མེད་དུ་གྲོལ་ཏེ་སྲིད༷་ལས༷་རྣམ༷་གྲོལ་བདེ༷་གཤེག༷ས་འཇིག་རྟེན་གྱི་དབང༷་པོར༷་འགྱུར༷་བ་ཡིན་ནོ། །ཐེག༷་པ༷་ཆེ༷ན་པོའི༷་མན༷་ང༷ག་གི༷་བསྟན༷་བཅོས༷་ཡི༷ད་བཞི༷ན་རི༷ན་པོ༷་ཆེའི༷་མཛོ༵ད་ལས༷་གཞི༷་ལས༷་འཁོར༷་བའི༷་གྲུབ༷་ཚུལ༷་བསྟ༷ན་པའི༷་ལེ༷འུ་སྟེ༷་དང༷་པོ༷འི་འགྲེལ་པའ།། །།
༈ གཉིས་པ་གང་སྣང་བའི་འཇིག་རྟེན་བསྟན་པ་ལ། འདུལ་བྱེད་ཀྱི་ཞིང་ཁམས་སྤྱི་དང་བྱེ་བྲག་མདོར་བསྟན་པ་དང༌། བྱེ་བྲག་མི་མཇེད་ཀྱི་ཞིང་རྒྱས་པར་བཤད་པ་གཉིས། དང་པོ་༼འདུལ་བྱེད་ཀྱི་ཞིང་ཁམས་སྤྱི་དང་བྱེ་བྲག་མདོར་བསྟན་པ་༽ལ། འདུལ་བྱེད་ཞིང་དང་སྟོན་པ་སྣང་ཚུལ་མདོར་བསྟན། དེ་རྒྱས་པར་བཤད། དེ་དག་གི་དོན་བསྡུས་ཤིང་དེ་ལ་དད་པའི་ཕན་ཡོན་བསྟན་པ་གསུམ། དང་པོ།
དེ༷་ལྟར༷་མ་རིག་པའི་དབང་གིས་ཁམ༷ས་གསུམ༷་འཁོ༷ར་བ༵་སྒྱུ་མ་ལྟར་སྣང༵་བ༵་ན༵། རྒྱལ༵་བ༵འི་ཐུག༵ས་རྗེ༵་ཚད་མེད་པས་གཟིགས་ཏེ་ཡོངས་སུ་གདུལ་བའི་ཞིང༵་ཁམ༵ས་རྣམ༵་པར་བཀོ༵ད་དེ༵། མཐའ་ཡས་པའི་འ༵གྲོ་བ༵འི་དོ༵ན་ཀུན༵་འབད་མེད་དུ་སྒྲུབ༷་པ་ལ༷་ཡིད་བཞིན་གྱི་ནོར༷་བུ༷་བཞི༵ན་དུ། གདུལ་བྱའི་སྐལ་བ་ཇི་ལྟ་བ་བཞིན་སྲི༷ད་པ་ནས༷་ཞི༷་བ༷ར་རབ༷་ཏུ་འ༷དྲེན༷་པར༷་མཛད༷་དེ། གསང་སྙིང་ལས། མ་རིག་སྨིན་མཛད་འདུལ་བའི་ཕྱིར། །བྱུང་ནས་མྱ་ངན་འདའ་བར་སྟོན། །ཞེས་གསུངས་པ་ལྟ་བུ་སྟེ། ཇི་ལྟར་མཛད་པ་རྒྱ་ཆེ་བའི་ཚུལ། ཕྱོགས་བཅུ་ནམ༷་མཁ༷འི་མཐ༷འ་ཀླ༷ས་པའི་སེམ༷ས་ཅན༷་གྱི་ཞིང༷་མཐའ་ཡས་པ་རྣམ༵ས་སུ༷། དུས༵་གསུམ༵་གྱི་རྒྱལ༷་བ༵༷ས་ཁྱབ་ཅིང་སེམས་ཅན་གྱི་དོན༷་ཆེ༷ན་པོ་མཛ༷ད་པ་བསམ་མི་ཁྱབ་པ༷་ལ༷ས། བྱེ་བྲག་ཞིང༷་འདི༷འི་སྟོན༷་པ༷ས་ཇི༷་ལྟར༷་འདུ༷ལ་བ༷འི་ཚུལ༷་རྣམས་རེ༷་ཞིག༷་མདོར་བསྡུས༷་ཏེ༷་ར༷བ༷་ཏུ་བ༷སྟན༷་པ༷ར་བྱ་བ་ནི༷་ཞེས་སོ། །
གཉིས་པ་ལ་ཞིང་རྒྱས་བཤད་དང༌། སྟོན་པ་རྒྱས་བཤད་གཉིས། དང་པོ་ལ་སྐུ་གསུམ་གྱི་ཞིང་སྤྱིར་བསྟན་པ་དང༌། གཞི་སྙིང་མེ་ཏོག་གིས་བརྒྱན་ཞིང་བྱེ་བྲག་བསྟན་པ་གཉིས༑ དང་༼སྐུ་གསུམ་གྱི་ཞིང་སྤྱིར་བསྟན་པ་༽པོ།
གཉིས་སུ་མེད་པའི་ཡེ་ཤེས་ཀྱི་བདག་ཉིད་སྟོན༷་པ༷་ཡིད༷་བཞི༷ན་རྣམ་པར་རོལ་པ་དཔལ་ཀུ༷ན་ཏུ་བཟ༷ང་པོ༷་ཉིད༷་ཐོག༷་མ༷་མེ༷ད་པ༷འི་དུས༷་སུ་མངོན་པར་བྱང༷་ཆུབ༷་ནས༷་ཆོ༵ས་སྐུའི༵་ང༵ང་དེ་ལ༵ས་ལོ༵ངས་སྐུ་རིགས་ལྔའི་སངས་རྒྱས་སུ་ལྷུན༵་གྱིས་གྲུབ༵་སྟེ༷་ལྷུན་གྲུབ་སྟུག་པོ་བཀོད་པའི་རྒྱན་ཉིད་དུ་བཞུགས་ནས་རྒྱལ་དང་སེམས་དཔའ་གྲངས་མེད་པ་སྤྲུལ་པ་ལས༑ ཁྱད་པར་དུ་ཐུག༷ས་ག༷སུང་སྐུ༷་ཡི༷་སེམ༷ས་དཔའ༷་ཕྱག་རྡོར་དང་སྤྱན་གཟིགས་འཇམ་དཔལ་གསུམ༷་སྤྲུལ༷་ན༷ས། འགྲོ༷་བ་དྲུག༷་གིས་གནས༷་རིས་སུ༷་སེམ༷ས་ཅ༷ན་སོ་སོའི་དོན༷་མཛ༷ད་ཅི༷ང་དུས༷་རིང༷་ཐོག༷་མཐའ༷་མེད༷་པར༷་སྲིད་པ༷་ཇི་སྲིད་མ་སྟོང་གི་བར་བཞུག༷ས་པ༷་ལས༷་ཞེས་སོ། །
གཉིས་༼གཞི་སྙིང་མེ་ཏོག་གིས་བརྒྱན་ཞིང་བྱེ་བྲག་བསྟན་༽པ།
དེ་ལྟ་བུའི་མཁའ་ཁྱབ་ཀྱི་ཞིང་བཀོད་པའི་ཆས་གཞལ་ན་སྐྲ་རྩེའམ་ཡུང་འབྲུའི་ཁྱོན་ཙམ་དུ་སྣང་བའི། ཁྱད༵་པ༵ར་མི༵་མཇེ༷ད་འཇི༷ག་རྟེན༷་འདིའི་དོན༷་མཛ༷ད་པ༷་ཡང་ཆོས༷་སྐུའི༷་དབྱིང༷ས་ནས༷་དེ་དང་དབྱེར་མེད་པའི་ཞིང་ཁམས་ཡེ་ཤེས་རིན་པོ་ཆེའི་སྣང་བ་ལས་རང་ཤར་བ་ནི་ལྷུན་གྲུབ་སྟུག༷་པོ༷་བཀོ༷ད་པའི༷་ཞིང༵་ཡིན་ལ། དེར་སྐུ་དང་ཡེ་ཤེས་འདུ་འབྲལ་མེད་པར་བཞུགས་པའི་དགོངས་པ་ལས་མི་གཡོ་བར་འོད་ཟེར་བསམ་མི་ཁྱབ་པར་སྤྲོས་ཏེ། ལོངས་སྐུའི་ཞིང་དང་སངས་རྒྱས་དཔག་ཏུ་མེད་པར་སྤྲུལ། དེ་དག་རེ་རེས་ཀྱང་བྱང་སེམས་སར་གནས་དཔག་ཏུ་མེད་པའི་དོན་མཛད་པ་དང༌། ལོངས་སྐུ་དེ་དག་རེ་རེའི་ཐུགས་ཀ་ནས་ཀྱང་སྤྲུལ་སྐུའི་ཞིང་དང་སངས་རྒྱས་དཔག་མེད་སྤྲུལ་ཏེ་སེམས་ཅན་དཔག་ཏུ་མེད་པའི་དོན་མཛད་པ་ལས། བྱེ་བྲག་བཅོམ་ལྡན་འདས་རྣམ་པར་སྣང་མཛད་ཀྱི་ཞིང་ཁམས་བཀོད་དེ་དོན་མཛད་པའི་ཚུལ་ནི། རང༷་སྣང༷་འོད༷་གས༷ལ་སྟུག་པོ་བཀོད་པ་ནས། ཡེ་ཤེས་རྣམ༷་ལྔའི༷་རང་རྩལ་ལས་རང་སྣང་བའི་རིགས་ལྔ་ལས་ཁྱད་པར་རྣམ་སྣང་ལས་འོད༷་འཕྲོ༷ས་པས༷་ནམ་མཁའ་ལ་འོད་ཟེར་དེ་དག་ཀུན་ཏུ་འཁྱིལ་བས་འོག་གཞི་རི༷ན་པོ་ཆེན༷་པདྨ་མཁའ་ལྟར་ཡངས་པ། དེ་ལ་བརྟེན་པའི་ཕྱིར་པདྨ༷འི༷་སྙིང༷་པོས༷་བརྒྱན༷་པའི༷་ཞིང༷༌། སངས་རྒྱས་ལོང༷ས་སྤྱོད༷་རྫོག༷ས་སྐུས༷་ཉེ༷་བ༵ར་བརྟེ༷ན་པ༷་ནི༷་གཞི༷་དང༷་སྙིང༷་པོ༷་མེ༷་ཏོ༷ག་གིས་བརྒྱན༷་པ༷༷་ཞེས་བྱ་སྟེ༷། རྒྱ་ཆེ་བའི་ཚད་མི༷་མཇེ༷ད་འབུ༷མ་ཕྲག༷་བཅུ༷་ཡི༷་རྡུལ༷་ཕྲ༷ན་དང༷་གྲང༷ས་མཉ༷མ་པའི་ཞིང༷་གི༵ས་ཞིང༷་གཅིག་པུ་དེ༵ར་བརྒྱན༷་པ༷འོ༷། །དེ་ལྟ་བུའི་པདྨ་ཆེན་པོའི་སྟེང་དེ༷་ན༷་རྣ༷མ་པར༷་སྣ༷ང་མཛ༷ད་གངས༷་ཆེ༷ན་མཚོ༷འི་སྐུའི་སྐྱི༷ལ་ཀྲུ༷ང་གཅི༷ག་གིས༷་པད༷་སྡོ༷ང་ཁེབས༷༷་པ༷ར་དུས་རྟག་པ་རྒྱུན་དུ་བཞུ༷གས་པ། དེ༷་ཡི༷་བ༷་སྤུ༷འི་བུ༷་ག༷་ཐམ༷ས་ཅད༷་ནས༷་སྤོས༵་ཆུ༵འི་རྒྱུན༷་གངས་ཆེན་མཚོ་འབ༷བ་པ་དེ༷་ཡི་སྟེང༷་དུ་སང༷ས་རྒྱས༷་ཀྱི་ཞིང༷་གྲང༷ས་མེ༷ད་ཅིང་བརྗོ༵ད་ལས་འདས༷་པ་བཀོ༵ད་པས༷་སེམས་ཅན་དེ་སྙེད་ཚད་མེད་པའི་དོ༷ན་མཛ༷ད་ཅིང༷། ཁྱད་པར་ཕྱག་གཉིས་མཉམ༷་བཞག༷་གི་སྟེང༷་ན༷་སྤོས༷་ཆུའི༷་རྒྱ༷་མཚོ༷་ལས༷་པད༷་སྡོང༷་རྒྱ༷་ཆེ༷ན་པོ་ཟེ༷འུ་འབྲུ༷་དཔག༷་ཡས༷་པའི་སྟེང༷༌། ཟེའུ་འབྲུ་རེ༷་རེ༷་བཞི༷ན་ཡང༷་ཞིང༷་ཁམ༷ས་དཔག༷་ཏུ་མེད༷་པ་གནས༷་ཏེ། དེ་ཡང་ཟེའུ་འབྲུའི་སྟེང་གི་ཞིང་རྣམས་ཡས་མན་དུ་ཉེར་ལྔ་བརྩེགས་མར་གནས་ཏེ་ཕན་ཚུན་ཕྲད་དུ་ཞིང་དཔག་ཏུ་མེད་པར་གནས་པ་ནི་སྙིང་པོ་མེ་ཏོག་གིས་བརྒྱན་པའི་ཞིང་ཞེས་སོ། །དེ་ལས་ཁྱད༷་པར༷་དུ་ཟེ༷འུ་འབྲུ༷་དབུས༷་མའི༷་སྟེང༷་ཉིད༵་ན༷་སྟོང༷་གསུ༷མ་ཉི༷་ཤུ༷་རྩ༷་ལྔ༷་བརྩེག༷ས་མར༷་གན༷ས་ཏེ༷། ཕན༷་ཚུ༷ན༷་གྲང༷ས་མེད༵་ཟ༷་འོ༷ག་བེར༷་ཁྱིམ༷་ཁ་ཕྱེ་བ་བཞི༷ན་གཟུགས་བཀོད་སྣ་ཚོགས་པས་བཀྲ་བའོ། །བརྩེགས་མ་དེའི་འོག་གཞི་དང༷་པོ༷་དཔ༷ལ་འབྱུང་༷འོད༷་ཟེར༷་རྣམ༷་སྣང༷་ཞིང༵་ཞེས་བྱ་ལ་དེ་ན་བདེ་གཤེགས་དྲི་མེད་མར་མེ་བཞུགས༑ དེ་ཡི་སྟེང་ན་རིམ་པར་གཉིས༷་པ༷་པདྨོ༷༷་དཔལ༷་གྱིས༷་བརྒྱན༵་པ༷་སྟེ༷་བདེ་གཤེགས་སེང་གེའི་འོད་ཟེར་དྲི་མེད། གསུམ༷་པ༷་རིན༷་པོ་ཆེའི༷་རྒྱན༵་སྣང༷་བ་བཀོ༷ད་པའི༷་ཞིང༵་ན་སངས་རྒྱས་རྡོ་རྗེ་འོད་ཟེར། བཞི༵་པ༷་མེ༷་ཏོག༵་སིལ༷་མ༷་བཀྲམ༷་པ༵་སྟེ༵་དེ་ན་སངས་རྒྱས་འོད་ཟེར་དགའ་བའི་སྟོབས། ལྔ༷་པ༷༷་དགེ༷་བ༷་སྣ༷་ཚོག༷ས་དག༷་པའི༷་ཞིང༷་ན་སངས་རྒྱས་དབང་པོའི་དཔལ། དྲུ༷ག༷་པ༷་མེ༷་ཏོ༷ག་ཤི༷ན་ཏུ༷་རྒྱ༷ས་པ༷འི་ཞིང༷་སྟེ་སངས་རྒྱས་གྲགས་པ་དབང་ཕྱུག བདུན༷་པ༷་ཡ༷ང་ད༷ག་འབྱུ༷ང་བའི༷་གཟི༷་བརྗི༷ད་དབྱང༵ས་ན་སངས་རྒྱས་ཡེ་ཤེས་རྒྱ་མཚོ། བརྒྱད༷་པ༷་སྒྲ༷་དབྱངས༷་མི༷་ཟད༷་སྒྲོག༷ས་པའི༷་ཞིང༷་ན་སངས་རྒྱས་གཟི་བརྗིད་ཐུབ་མེད། དགུ༷་པ༷་རྡོ༷་རྗེ༷་རྒྱལ༷་མཚ༷ན་ན་སངས་རྒྱས་འཕགས་པའི་རྒྱལ་པོ། བཅུ༷་པ༷་ནི༷་རྣམ༷་པ༷ར་སྣང༷་བ་ཞེས་བྱ་བ་ཡི༷ན་ལ་དེ་ན་སངས་རྒྱས་ཆོས་ཉིད་ཚད་མེད། བཅུ༷་གཅི༷ག་པ་སྣ༷ང༷་བའི༷་མདོ༷ག་ཅེས་བྱ་བའི་ཞིང་ནས་སངས་རྒྱས་ཚངས་པའི་དབང་པོ། བཅུ༷་གཉིས༷་པ༷་ནི༷་རྣམ༷་སྣང༷་དང༷་བའི༷་ཞིང༷་སྟེ་དེ་ན་སངས་རྒྱས་འོད་ཟེར་བཀོད་པ་བཞུགས་སོ། །བཅུ༷་གསུམ༷་པ་ནི་མི༷་མཇེད༷་འཇི༷ག་རྟེན༵་གྱི་ཁམ༷ས་འདི་ཡིན་ལ། འདིར་སྐྱེས་པའི་སེམས་ཅན་རྣམས་དུག་གསུམ་འདྲེས་མར་གྱུར་པས་མི་མཇེད་པའི་ཕྱིར་རམ་ཡང་ན་ལས་ཉོན་ནམ་སྡུག་བསྔལ་ལས་མི་མཇེད་པས་དེ་སྐད་ཅེས་བྱ་སྟེ། དེས་ན་ཐེག་པ་ཆེན་པོ་གསང་སྔགས་ཀྱི་འདུལ་ཞིང་དུ་གྱུར་པ་ཡིན་ནོ། །ཞིང་འདི༷་ཡི༷་འདབ་འབྱོར་དུ་ཤ༷ར་ན༷་ཁེབ༷ས་པ་དང་ལྡན༵་པ་དང༌། ལྷོ༷་ན༷་རྟག༷་པ༷་དང༷༌། ནུ༷བ་ན༷་རྡུལ༷་བྲལ༷་དང༌། བྱང༷་ན༷་ཡོང༷ས་སུ་དག༷འ་བའི་ཞིང༷་ཞེས་བྱ་བ་ཡོད་ལ་འདི་ཡི་སྟེང༷་ན༷་འོ༷ད་འཕྲོ༷་སྣང་བ་དྲི༷་མེ༷ད་ཅེས་བྱ་བའི་ཞིང་ཁམས་ནི་བཅུ༷་བཞི༷་པ༷་སྟེ་དེ་ན་སངས་རྒྱས་ཉི་མ་དྲི་མེད་སྤྱན་ཞེས་བྱ་བ་བཞུགས་སོ༑ ༑དེའི་སྟེང་ནས་ཡར་རིམ་པ་བཞིན་བཅོ༷་ལྔ༷་པ༷་ནི༷་རི༷ན་ཆེ༷ན་འབྱུང་གནས་རབ་ཏུ་བརྒྱན༷་པའི༵་སྙིང་པོ་ཞེས་བྱ་བའི་ཞིང༷་ན་སངས་རྒྱས་ཆགས་མེད་ཡེ་ཤེས་བཞུགས། བཅུ༷་དྲུ༷ག་པ་རྡུལ༷་དང་བྲལ༵་བའི་ཞིང་ན་སངས་རྒྱས་དཔལ་གྱི་རྒྱལ་མཚན། བཅུ༷་བདུ༷ན་པ་ཡོངས་སུ་ད༷ག་པ༷ར་སྣ༷ང་བའི་ཞིང་ན་སངས་རྒྱས་ནམ་མཁའ་ཀུན་ཏུ་སྣང་བའི་འོད། བཅོ༷་བརྒྱད༷་པ་རི༷ན་ཆེ༷ན་འོད༷་འཕྲོ༷་ན་སངས་རྒྱས་བསོད་ནམས་སྤྲིན་གྱིས་འཕགས་པ། བཅུ༷་དགུ༷་པ༷་ར༷བ་ཏུ་སྣང་བ་ན་སངས་རྒྱས་སྣང༷་བྱེད༷་མར་མེའི་རྒྱལ་པོ། དེ༷་བཞི༷ན་དུ་ཉི༷་ཤུ༷་པ༷་སྣང་བྱེད་ཀྱི་ཞིང་ན་སངས་རྒྱས་འོད་ཟེར་བཀོད་པ། ཉི༷་ཤུ༷་གཅིག༷་པ་འོད་བྱེད་ཀྱི་ཞིང་ན་སངས་རྒྱས་ཀུན་ཏུ་གཟིགས་པའི་དབང་པོ། ཉེར་གཉིས་པ་འོ༷ད་འཕྲོ༷་བཀོད་པའི་ཞིང་ན་སངས་རྒྱས་འོད་ཟེར་རྒྱལ་པོ། ཉེར་གསུམ༷་པ་སྣང༷་ལྡན༷་གྱི་ཞིང་ན་སངས་རྒྱས་ཀུན་ཏུ་སྣང་མཛད། ཉེར༵་བ༵ཞི་པ༷་ར༵བ་མཛེ༷ས་ཀྱི་ཞིང་ན་སངས་རྒྱས་མེ་ཏོག་ཀུན་ཏུ་རྒྱས་པ། ཉི༷་ཤུ༷་ལྔ༷་པ༷་མདངས་རབ༷་ཏུ༷་དག༵འ་བ༷འི་ཞིང༷་ན་སངས་རྒྱས་རབ་ཏུ་དགའ་བའི་དཔལ་ཞེས་བྱ་བ་བཞུགས་སོ། །དེ༷༷་ལྟར༷་ལྔ༷་ཚན༷་རྣམ༷་ལྔ༷འི་རང༷་བཞི༷ན་གྱི་ཞིང་དེ་ཡང༷༌། ཡས་ནས་མར་སྐུ༷་གསུ༷ང་ཐུ༷གས་དང༷་ཡོན༷་ཏ༷ན་ཕྲིན༷་ལ༷ས་ཏེ༷། སྐུ༷་ཡི༷་སྐུ༷་སོག༷ས་ཞིང༷་ཁ༷མས་ཉི༷་ཤུ༷་རྩ་ལྔ༷་ཡོད་པ་ལས། མི༷་མཇེ༷ད་ནི་ཐུག༷ས་ཀྱི༷་ཐུག༷ས་ཏེ༷་ཁྱད༷་པར༷་གྱི་ཞི༷ང་ཞེས་བྱ་ལ། གསང༷་ཆེ༷ན་ཚེ༷་གཅི༷ག་གིས་གྲོལ་བར་ངེ༷ས་པའི་སྙིང༷་པོ༷ས་བརྒྱན༷་པས་ཞིང་ཁྱད་པར་བའོ། །
གཉིས་པ་སྟོན་པར་སྣང་ཚུལ་ལ། ཞིང་བྱེ་བྲག་གི་སྟོན་པར་སྣང་ཚུལ་དང༌། དེ་ལ་དོགས་པ་སྤང་བ་གཉིས། དང་པོ་༼ཞིང་བྱེ་བྲག་གི་སྟོན་པར་སྣང་ཚུལ་༽ནི།
དེ༷་ལྟ༷ར་ལོང༷ས་སྐུའི་གཞི༷ར་གན༷ས་སམ་སྐུའི་སྣང་བ་ལ་བརྟེན་པའི་ཞི༷ང་རྣམ༷ས་སུ༷། ལོང༷ས་སྤྱོད༷་རྫོག༷ས་པ༷་རྣམ༷་སྣང༷་ཆེན༷་པོ༷་ཡི༷་འོད་ཟེར་འཕྲོས་པའི་རྩེ་མོ་ནས། སྤྲུལ༷་པ༷ས་འདུ༷ལ་བྱེ༷ད་སྟོན༷་པ༷་གང་ལ་གང་འདུལ་སོ༷་སོ༷ར་སྣང༵་བས་སེམས་ཅན་དེ་དག་གི་དོན་མཉམ་དུ་མཛད་པ་ཡིན་ནོ། །དེ་ལས་ཁོལ་དུ་བྱུང་བ་ཁྱད༷་པར༷་སྟོང༷་གསུ༷མ་མི༷་མཇེ༷ད་འཇི༷ག་རྟེན༷་འདི༷ར་མཚན་དང་ཆོས་ཐ་དད་པས་འདུལ་བར་གཟིགས་ནས་སང༷ས་རྒྱ༷ས་སྟོང༷་གི༷་སྒྲོན༷་མ༷་རྣམ༷་པ༷ར་བཀོ༵ད་པར་མཛད་དེ། དེ་ཡང་སྔོན་ཐོག་མ་བསྐལ་པ་མཛེས་པར་སྣང་བ་ལ་ཁྱེའུ་སྟོང་སྤྲུལ་ནས། གཞན་དོན་དུ་སེམས་བསྐྱེད་པ་ནས་རིམ་གྱིས་ལམ་སྦྱོང་ཚུལ་བསྟན་ཏེ་མཐར་སངས་རྒྱས་པའི་མཛད་པ་ཡོངས་སུ་རྫོགས་པར་སྟོན་པ་ནི་ར༷ང་བཞི༵ན་ནམ་ངོ་བོ་གཅི༷ག་ཉིད༷་དེ༷་ལྟར༷་རྣམ་འཕྲུལ་སངས་རྒྱས་སྟོང་དུ་སྣང༷་བ༷་ཡིན༷་ཏེ། ཡབ་སྲས་མཇལ་བའི་མདོ་ལས། དཔའ་བོ་ཆེན་པོ་ཐབས་མཁས་ཏེ། །སེམས་ཅན་རྣམས་ནི་སྨིན་བྱའི་ཕྱིར། བྱེ་བ་ཕྲག་བརྒྱར་རྒྱལ་བ་ཉིད། །རབ་ཏུ་མང་པོ་སྟོན་མཛད་ནས། །ད་དུང་དུ་ཡང་འདྲེན་པ་ཁྱོད། །སངས་རྒྱས་མང་པོ་སྟོན་པར་མཛད། །ཅེས་གསུངས་པ་ལྟར། སེམས་བསྐྱེད་པ་དང༌། ལམ་སྦྱོང་པ་དང༌། ས་ནས་སར་འཕར་བ་དང༌༑ བྱང་ཆུབ་ཐོབ་པ་སོགས་སྟོན་ཅིང༌། ཐ་ན་བྱ་དང་རི་དྭགས་སོགས་ཀྱི་བར་དུའང་སྟོན་པར་བྱེད་དོ། །དེའང་སངས་རྒྱས་སྟོང་གི་ནང་ནས། འཁོར་བ་འཇིགས། གསེར་ཐུབ།འོད་སྲུང་རྣམས་སྔར་བྱོན་ཟིན་ནས། ད་ལྟ་བཞི་པ་ཤཱཀྱ་ཐུབ་པ་སྟེ། སྟོན་པ་འདི་ཉིད་ལ་ཡང་ཐེག་དམན་རྣམས་སོ་སྐྱེ་འཆིང་བ་ཀུན་ལྡན་གཅིག་གིས་ལམ་བགྲོད་པས་སངས་རྒྱས་པར་འདོད་ལ། ཐེག་ཆེན་ཁ་ཅིག་དགའ་ལྡན་ནས་འཕོ་བ་ནས་བཟུང་རྡོ་རྗེ་གདན་དུ་མཉམ་པར་བཞག་པ་ཚུན་ས་བཅུའི་སེམས་དཔའ། དེ་ནས་སངས་རྒྱས་པར་འདོད། ཁ་ཅིག་དཀའ་བ་སྤྱད་པའི་ཚེ་ཐུགས་འོག་མིན་དུ་སངས་རྒྱས། དེ་ནས་བྱང་ཆུབ་སྙིང་པོར་བདུད་འདུལ་བ་སོགས་མཛད་ཟེར། ཁ་ཅིག་འོག་མིན་དུ་ཐོག་མར་སངས་རྒྱས་ནས་ཕྱིས་ཞིང་འདིར་མཛད་པ་བཅུ་གཉིས་སྤྲུལ་ལོ་ཞེས་ཟེར། དེ་ཐམས་ཅད་ཀྱི་ལུགས་དང་པོ་སྟོན་པ་འདི་ཚོང་དཔོན་གྱི་ཁྱེའུ་སྣང་བྱེད་དུ་གྱུར་པའི་ཚེ་སངས་རྒྱས་ཤཱཀྱ་ཐུབ་ཆེན་དྲུང་དུ་ཐུགས་བསྐྱེད། བར་དུ་གྲངས་མེད་གསུམ་དུ་ཚོགས་བསགས། མཐར་མཛད་པ་བཅུ་གཉིས་ཀྱི་ཚུལ་གྱིས་སངས་རྒྱས་པར་འདོད། འདིར་ནི་དེ་ཐམས་ཅད་ཐོག་མེད་ནས་སངས་རྒྱས་པ་དེའི་རྣམ་འཕྲུལ་དེ་ལྟར་བསྟན་གྱི་སེམས་ཐོག་མར་བསྐྱེད་དུས་ནས་སངས་རྒྱས་ཀྱི་སྤྲུལ་པ་ཡིན་པར་འདོད་དོ༑ ༑
གཉིས་པ་༼དོགས་པ་སྤང་བ།༽ནི།
རྒྱུ་འབྲས་ཀྱི་ཐེག་པ་གཉིས་ཀར་སྐབས་འགར་འདོད་པ་མཐུན་པས་ཐུན༵་མོ༷ང་བའི་ལུང༌། མདོ༷་སྡེ་པདྨ་དཀར་པོ་ལ༵ས། སྔོན་གྱི་བསྐལ་པ་ཆེན་པོ་མཛེས་པར་སྣང་བ་ནས་འཇིག་རྟེན་གྱི་ཁམས་རྣམ་པར་བརྒྱན་པ་ཞེས་བྱ་བར་དེ་བཞིན་གཤེགས་པ་ཡོན་ཏན་མཐའ་ཡས་རིན་པོ་ཆེ་བཀོད་པའི་རྒྱལ་པོ་ཞེས་བྱ་འཇིག་རྟེན་ན་བྱོན་པའི་ཚེ། རྒྱལ་པོའི་ཕོ་བྲང་གྲོང་ཁྱེར་རྣམ་པར་དག་པ་ཅན་ཞེས་བྱ་བར་འཁོར་ལོས་སྒྱུར་བའི་རྒྱལ་པོ་ཡུལ༷་འཁོ༷ར་སྐྱོང༷་གི༷་བུ་སྟོང༷་རྣམ༵ས་སོ༷་སོར༷་སེམ༷ས་བསྐྱེ༷ད༷་ནས། ཐོག་མར་གཞོན་ནུ་རྣམ་པར་དག་པའི་བློ་གྲོས་ནས། ཐ་ཆུང་བློ་གྲོས་མཐའ་ཡས་ཀྱི་བར་རིམ་པ་བཞིན་སངས་རྒྱས་འཁོར་བ་འཇིགས་ནས་མོས་པར་སྣང་གི་བར་དུ་འཚང༷་རྒྱ༷་བར་གསུ༷ངས་པ་དང༌། འདིར་སངས་རྒྱས་གཅིག་གི་སྤྲུལ་པར་བསྟན་པ་དེ༷་གཉིས་མི་འགལ་བ་ནི༷། བསྐ༷ལ་པ་བཟང༷་པོ་འདི༷་ཡི༷་གདུ༷ལ་བྱའི༷་ངོར༷་སང༷ས་རྒྱ༷ས་ཀྱི་རྣམ༷་འཕྲུལ༷་དེ༷་ལྟར༷་བསྟན༷་པ༷་སྟེ༵། བསྟན་པའི་དགོ༷ས་ཆེད༷་ཐེག་དམ༷ན་རྣམ༷ས་ཐེག་ཆེན་ལ་འཇུག༷་པ་དང༷་གནས་སྐབས་དེར་བུ་སྟོང༷་པོ༷་ལུང༷་བསྟན༷་པས༷་ནི་ལྷ༷་མི༷་ཁྲག༷་ཁྲིག༷་ཕྲག༷༷་གྲང༷ས་མེད༷་པ་བཟོ༷ད་ཐོབ༷་བྱང༷་ཆུབ༷་ཏུ་ངེས༷་པའི་ཕྱིར༷་ཡིན༷་ཏེ། དེ༷ས་ན༷་དེ་ཐམས་ཅད་སངས་རྒྱས་གཅིག་གི་རོལ་པ་ཡིན་པའི་ཚུལ༷་འདི༷་དོན༷་གྱི༷་ད༷གོངས་པ༷ར་བ༵ཟུང་པར་བྱའོ། །
མདོར་བསྡུས་ཤིང་དད་པར་གདམས་པ་ནི།
དེ་ལྟར་སང༵ས་རྒྱས༵་ཀྱི་ཐུག༵ས་རྗེས༵་སྲིད༵་པ་གསུམ༵་གྱི་འགྲོ་བ་རྣམ༵་པར་གྲོལ༵་བའི་ཕྱིར༵། སྣ༵་ཚོག༵ས་པའི་ཐབ༵ས་ཆེ༵ན་མ༵ང་པོས༷་གནས་སྐབས་དང་མཐར་ཐུག་གི་ཕ༷ན་པ་དང་བདེ༷་བ་ལ་འགོད་པར་མཛ༵ད་པའི་སླད་དུ། ཚད་མེད་པའི་ཞི༷༷ང་ཁམས་ད༷ང་སྟོན༷་པ༷ར་སྤྲུལ༷་པས༷་འགྲོ༷་བ་ཀུན༵་གྱི༷། མཐའ༷་ཡས༷་པའི་རེ༷་བ་མཐའ་དག་སྐོང༷་ཞིང་བྱང༷་ཆུ༷བ་གསུམ༷་གྱི་ས་མཐོར༷་འདྲེན༵་པར་མཛད་པ་ཡིན་པས༑ རྒྱལ༷་བ༷འི་བྱིན༷་རླབ༷ས་དང་རྣ༷༷མ་པར་འཕྲུལ༷་བ་ནི་དེ༷་འདྲ༷འོ༷་སྟེ་ཚད་མེད་བསམ་མི་ཁྱབ་པར་ཤེས་པར་བྱའོ། །དེ་ལྟར་ཐེག་ཆེན་ནས་བཤད་པའི་ཞིང་དང་སྟོན་པ་རྣམ༷་འཕྲུལ་དང་བཅས་པའི་ཚུལ༷་རྒྱ་མཚོ་ལྟ་བུ་འདི༷་ཐོ༷ས་ནས༷་མི༷་དང༷༷ངས་ཏེ་མི་སྐྲག་པར་དད༷་པར་གྱུར༷་པ༷་དེ༷་དག༷་མྱུར༷་དུ༷་བྱང་ཆུབ་ཀྱི་སྙིང་པོ་མཛེས་པར་བྱེད་པའི་འཇི༷ག་རྟེན༷་གྱི་མགོ༷ན་པོ༷ར་འགྱུ༷ར་ཏེ༑ སངས་རྒྱས་ཕལ་པོ་ཆེ་ལས། གང་གིས་ཐེག་པ་ཆེན་པོའི་ཚུལ་རྒྱ་མཚོ་མི་ཟད་པ་སྣ་ཚོགས་ལ་འཇུག་པའི་སྒོ་རབ་ཏུ་ཐོས་ནས། མི་དངངས་ཤིང་དད་པར་གྱུར་པ་དེ་དག་ནི་མྱུར་དུ་བྱང་ཆུབ་སྙིང་པོ་མཛེས་པར་བྱེད་པའོ། །ཞེས་རྒྱ་ཆེར་གསུངས་པ་བཞིན་ནོ། །ཐེག༷་པ༷་ཆེ༷ན་པོ༷་མ༷ན་ང༷ག་གི༷་བསྟན༷་བཅོས༷་ཡི༷ད་བཞི༷ན་རིི༷ན་པོ༷་ཆེའི༷་མཛོ༷ད་ལ༷ས། འགྲོ༷་བའི༷་དོ༷ན་དུ༷་ཞིང༷་ཁམ༷ས་རྣམ༷་པར༷་འཀོ༷ད་པ༷འི་ལེ༷འུ་སྟེ་གཉི༷ས་པ༷འི་འགྲེལ་པའོ༷།། །།
༈ གཉིས་པ་བྱེ་བྲག་མི་མཇེད་ཀྱི་ཞིང་རྒྱས་པར་བཤད་པ་ལ། སྡོམ་གྱིས་མདོར་བསྟན་པ༑ ཡན་ལག་རྒྱས་པར་བཤད་པ་གཉིས། དང་པོ་༼སྡོམ་གྱིས་མདོར་བསྟན་པ་༽ནི།
དེ༷་ལྟ༷ར་རྒྱལ༷་བའི༷་ཞི༷ང་ཁམ༷ས་བསམ་གྱིས་མི་ཁྱབ་པར་སྣང༷་བ༷་ལས༷། ཁྱ༷ད་པར༷་མི༷་མཇེ༷ད་ཀྱི་འཇི༷ག་རྟེན༷་བསྟན༷་པ༷་ནི༷། ཆགས༷་པ་དང་གནས༷་པ་དང་འཇི༷ག་པ་དང་སྟོང༷་པའི་བ༷སྐལ་པ༷་རྣམ༷་པ་བཞི༷་ལས༷་ཞེས་སོ། །
གཉིས་༼ཡན་ལག་རྒྱས་པར་བཤད་༽པ་ལ། ཆགས་པའི་བསྐལ་པ་བཤད་པ། གནས་བསྐལ་བཤད་པ། འཇིག་སྟོང་གི་བསྐལ་པ་བཤད་པ་གསུམ། དང་པོ་༼ཆགས་པའི་བསྐལ་པ་བཤད་པ་༽ལ། མདོར་བསྟན། རྒྱས་བཤད། དོན་བསྡུ་གསུམ༑ དང་པོ་༼མདོར་བསྟན་༽ནི།
དེ་ཡང་སྟོང་པའི་བར་བསྐལ་ཉི་ཤུ་རྫོགས་ནས་དང༷་པོ༷་ཆགས་པའི་མགོ་འཛིན་པ་ལ༷་ཡང༷་བཅུད༷་རྣམས༷་ཡ༷༷ས་ནས་མར་རིམ་པས་ཆ༷གས་ཤིང༷། ནམ༵་མཁ༵འ་ལ༵་བརྟེ༵ན་པའི་སྣོད༵་གཞལ་མེད་ཁང་རྣམས་ཀྱང༵་དེ༵་བ༵ཞིན་ནོ༵་སྟེ་ཡས་ནས་མར་ཆགས་པ་ཡིན་ལ༑ ས༵་ག༵ཞི་ལ༵་བརྟེན༷་པའི་སྣོ༷ད་རྣ༷མས་འོག་མ་ནས་རིམ་པར་མ༵ས་ནས་ཡར་ཆ༵གས་ཏེ༵། འདི༷་དག༷་གི་ཚུལ་ཐུན་མོང་བ་མདོ་དང་མཐུན་པ་དག་ནི་འཇིག་རྟེན་གདགས་པ་དང༌། ཐུན་མིན་གོང་དུ་འཕགས་པ་དག་ནི་ཕལ་པོ་ཆེ་དང༌། རྒྱུད་ཀྱི་གནས་ཇི་ལྟ་བ་བཞིན་དུ་མདོ༷ར་བ༷སྡུས་ཏེ་རི༷མ་པ༷ས་ད༷བྱེ་བ༷་ནི༷་ཞེས་སོ། །
གཉིས་པ་རྒྱས་པར་བཤད་པ་ལ། སྣོད་ཆགས་ཚུལ་དང༌། བཅུད་ཆགས་ཚུལ་གཉིས། དང་པོ་༼སྣོད་ཆགས་ཚུལ་༽ལ། སྣོད་སྤྱིར་བསྟན་པ་དང༌། དེ་ལས་སྟོང་དང་པོ་སོགས་སུ་འཇོག་ཚུལ་བཤད་པ་གཉིས་ཀྱི་དང་པོ་ལ། བསྟན་བཤད་གཉིས། དང་པོ་༼བསྟན་༽ནི།
རྟེན༷་གཞི༷་འབྱུང་བ་རྣམས་དང་རྟེན༷་རི་ལ་སོགས་པ་དང༷་བརྟེན༷་པ༷་སེམས་ཅན་རྣམས་དང་གསུམ༷་པོ་དག༷་ལས༷་ཞེས་སོ། །
གཉིས་པ་༼བཤད་༽ལ། རྟེན་གཞི་དཀྱིལ་འཁོར་ལྔ་བཤད་པ། རྟེན་རི་གླིང་མཚོ་གསུམ་བཤད་པ། དེ་ལ་བརྟེན་པ་སེམས་ཅན་གྱི་གནས་བྱེ་བྲག་པ་བཤད་པ་གསུམ། དང་པོ་༼རྟེན་གཞི་དཀྱིལ་འཁོར་ལྔ་བཤད་པ༽ནི།
དང༷་པོ༷་འབྱུ༷ང་བ༷་རིམ༷་བརྩེག༷ས་ཀྱི་སོ་སོའི་རང༷་བཞི༷ན་གྱི་ཚུལ༷་ནི། སྟོང༷་པའི༷་བར༷་བསྐ༷ལ་རྫོག༷ས་པའི༷་རྗེ༷ས་དེ་ཉིད༷་དུ༷། སེམས་ཅན་སྤྱི་མཐུན་གྱི་ལས་ལས། དང་པོ་ཡིད༷་མཁ༷འ་རྣམ༷་པར་དག༷་པ་ཞེས་པའི་ནམ༷་མཁ༷འ་དཀ༷ར་ཞིང་གསལ༷་བའི་འོད་དང་ལྡན་པ། རྒྱ༷་ཁྱོན་ནི་སྟོང༷་གསུམ༷་ཆེན་པོ་གཅིག་གི་སྣོད་དང༷་ཚད་མཉམ༷་པ་ཆགས་ཤིང༌། དེའི་སྟེང༷་དུ༷་རླུང༷་ཆག༷ས་ཏེ༷། རླུང་དེ་ཡང་སྲུབ༷་བྱེད༷་ཀྱི་རླུང་སྔོ་ལ་འཕྱུར་བ་ལང་བ་ལས། ཀུ༷ན་ཏུ་ཁྱབ༷༷་བྱེད་ཀྱི་རླུང་ཕྱོགས་ཀུན་ཏུ་བརྡལ་བས་ནམ་མཁའ་ལ་ན་བུན་ལྟ་བུར་འཁྲིགས། རྩུབ༷་འགྱུར༷་གྱི་རླུང་ཡཾ་ཞེས་རང་སྒྲ་དང་བཅས་པས་མཁའ་ལ་སྤྲིན་བཞིན་གཏོར། རྣམ་པར་སྡུད༷་བྱེད༷་ཀྱི་རླུང་གིས་དེ་དག་བསྡུས་པས་རྒྱ་ཆེ་ཞིང་དཔང་འཐུག་པར་བྱས་པ་ད༷ང༌། སྨིན༷་བྱེད༷་མེའི་རླུང་དམར་གསལ་ལས་མེ་མཆེད་ནས་བསྲེགས་པས་རླུང་དཀྱིལ་འཇམ་ཞིང་ཁོད་སྙོམས་པར་ཆགས། འབྱེད༷་བྱེད༷་ཀྱི་རླུང་ཁ་དོག་སྣ་ཚོགས་པ་འུར་གྱིས་ལངས་པ་ལས་དེ་དག་སོ་སོར་གཏོར་ཏེ། དེ་ལྟར་རླུང་རྣམ༷་པ་དྲུག༷་པོས་རིམ༷་པ༷་བཞི༷ན་བསྲུབས༷་པ་དང་བརྡ༷ལ་བ་དང་གཏོར༷་བ་དང༷་སྡུད༷་པ་དང་ཆགས༷་པ་དང་སོ༷་སོ༷ར་གཏོར་བར་བྱེད༷་པ་དེའི་རྗེས་སུ་སྲུབ་བྱེད་ཀྱི་རླུང་གིས་བསྲུབས་པས་ལེགས་པར་ཆགས་ཏེ༑ དེ་ཡང་མདོ༷ག་ལྗང༷་ཁུ་རྡོ་རྗེ་རྒྱ༷་གྲ༷མ་གྱི་དབྱི༷བས་དང་འདྲ༷་བ་ལ་མུ༷་ཁྱུད༷་ཟླུམ་པོས་བསྐོར་བ་དང་བཅ༷ས། རྔམས༷་སུ༷་དཔ༷ག་ཚ༷ད་ས༷་ཡ༷་དྲུག༷་འབུམ༷་ལ༷། །རྒྱར༷་ནི༷་གྲང༷ས་མེད༷་པ་བྱེད་ལས་སྲ༷་ཞིང་མཁྲེག༷ས་པ་རྡོ༷་རྗེ༷་དང་འདྲ༷༷་བ་ཆུ་སོགས་བརྟེན་པའི་ལས་བྱེད་དོ། །དེ་ནས་སྟེང་གི་མཁའ་ལ་གསེ༷ར་གྱི༷་སྙིང༷་པོ༷་ཅ༷ན་གྱི་སྤྲི༷ན་འདུ༷ས་པ༷་ལས༷། རླུང་དཀྱིལ་དེ༷་ཡི་སྟེང༷་དུ་ཆ༷ར་ཤིང་རྟའི་སྲོག་ཤིང་གི་ཚད་ཙམ་དུ་བབ༷ས་པས་ཆུ༷་ཡི༷་དཀྱིལ༷་འཁོ༷ར་ནི༷། ཞི༷་བ༷་གསལ༷་དག༷་གི་ཆུ་ཞེ༷ས་བྱ༷་བ་ཀུན༷་ནས༷་ཟླུམ༷་པ་ཟླ་བ་རྒྱས་པ་ལྟ་བུ། རྔམས༷༷་སུ༷་དཔ༷ག་ཚ༷ད་འབུ༷མ་ཕྲ༷ག་བཅུ༷་གཅི༷ག་དང༷་ཉི༷་ཁྲི༷་ཡོད་ལ། དེ་གཞིན་དུ་མི་འབོ་བ་ནི་རྟེན༷་བྱེད༷་རླུང༷་གིས༷་མཐ༷འ་ནས༷་བསྐོ༷ར་ཏེ་གནས་པ་ཡིན་ནོ། །དེ་ནས་རླུང་དཀྱིལ་ལས་སྲུབ༷་བྱེད༷་ཀྱི་རླུང༷་བྱ་བ་གཟིར་སྒྲ་བཅས་བྱུང་བ་དག་གིས༷་ཆུ༷་དེ༷་རྣམ༷ས་བསྡུས་ཤིང་བསྲུབས༷་པ༷ས། དེ༷་སྟེང༷་གསེར་ལས་གྲུབ་པའི་ས༷་ཡི༷་དཀྱི༷ལ་འཁོ༷ར་གྲུ༷་བཞི༷་པ་མཚོ་ལ་དར་ཆ༷གས་པ་ལྟར་གྱུར་ཏེ། རྔམ༷ས་སུ་དཔག་ཚ༷ད་སུམ༷་འབུམ༷་ཉི༷་ཁྲི་ལ༷། རྒྱ༷་ཁྱོན༷་འབུ༷མ་ཕྲག༷་བཅུ༷་གཉིས༷་དང་སྟོང༷་ཕྲག༷་གསུམ༷་དང་བ༷རྒྱ་ཕྲག༷་ཕྱེ༷ད་དང༷་ལྔ༷་པ་སྟེ་ལྔ་བཅུ་རྩ་ལྔ་དང༷་བཅ༷ས་པ༷འོ༷། །
གཉིས་པ་༼རྟེན་རི་གླིང་མཚོ་གསུམ་བཤད་པ༽ལ་བསྟན་བཤད་གཉིས། དང་པོ་༼བསྟན་༽ནི།
དེ༷་ཡི་སྟེང༷་དུ་རྟེན༷་ནི༷་རི༷་དང་མཚོ༷་དང་གླིང༷་རྣམ༷ས་ལ༷ས། ཞེས་སོ། །
གཉིས་པ་༼བཤད་༽ལ། རི་བཤད་པ་དང༌། མཚོ་བཤད་པ། གླིང་བཤད་པ་གསུམ། དང་པོ་རི་༼བཤད་པ་༽ལ། རི་གླིང་ཐུན་མོང་གི་རྒྱུ་དང༌། སོ་སོའི་ངོ་བོ་གཉིས། དང་པོ་༼རི་གླིང་ཐུན་མོང་གི་རྒྱུ་༽ནི།
གསེར་གྱི་ས་གཞིའི་སྟེང་དུ་སྨིན་བྱེད་གྱི་རླུང་གིས་ཆུ༷་དང༷་ས༷་ཡི་དཀྱིལ་བསྲུབ༷ས་ཤིང་ནམ་མཁའ་ལ་ཁམས་སྣ་ཚོགས་པ་ཅན་གྱི་སྤྲིན༷་ལ༷ས་ཆར༷་གྱི་རྒྱུན་ཡུན་རིང་དུ་བབ༷ས་པ༷ས། ལྷུན༷་པོ༷་བྱེ་བ་ཕྲག་བརྒྱ་དང་དེ་བཞིན་དུ་གསེ༷ར་གྱི་རི༷་བདུན་དང་ལྕགས་རི་མུ༷༷་ཁྱུད༷་གླིང༷་བཞི་གླིང་ཕྲན་དང་བཅས་པ་བྱེ་བ་ཕྲག་བརྒྱ་པོ་རྣམ༷ས་ནི༷། ཁམས་འ༷བྱེད་སྡུད༷་ཀྱི་རླུང་ར༷བ་དང་འ༷བྲིང་དང་ཐ༷་མ༷འི་རླུང༷་གི༷ས་རིམ་པར་གྲུབ༷་པ་ཡིན་ནོ། །
གཉིས་པ་༼སོ་སོའི་ངོ་བོ་༽ལ་ལྷུན་པོ་བཤད་པ་དང༌། རི་བདུན་བཤད་པ་གཉིས། དང་པོ་༼ལྷུན་པོ་བཤད་པ་༽ལ། དངོས་དང༌། རི་གླིང་ཐུན་མོང་གི་ཡས་མན་གྱི་ཚད་བསྟན་པ་གཉིས། དང་༼དངོས་༽པོ།
དབུས་ཀྱི་རི༷་རབ༷་རི༷ན་པོ་ཆེན༷་སྣ་བཞི་ལས་གྲུབ་སྟེ་དེ་ཡང་ཤར་སོགས་ཕྱོ༷གས་བཞི༷་རི༷མ་པ༷་བཞི༷༷ན་དུ། དངུལ༷་ད༷ང་བཻ༷ཌཱུར༷་དང་པ༷དྨ་རཱ༷་ག༷་དང་གསེར༷་ལས་གྲུབ་པ་སྟེ། དེ༷༷་ཡི༷་དབང་གིས་ཕྱོ༷གས་བཞི༷འི་ནམ༷་མཁ༷འ་འང༷་ཁ་དོག་དཀར་པོ་དང་སྔོན་པོ་སོགས་དེ༷་བཞི༷ན་དུ་སྣང་བ་ཡིན་ནོ༷། །དེ་ཉིད་མཛེས་བྱེད་རི༷་རབ༷་དེ་ལ་ཆུའི་སྟེང་ན་བང༷་རིམ༷་བཞི༷་ལ༷ས་འོག༷་མ༷་ནི༷་རླུང་གི་བང་རིམ་གཡུའི་རྡོ༷་རྗེ༷་ཅན༷་ཏེ༷་ན༷ང་གི༷་རི༷་རབ༷་ནས༷་ཞེང༷་དུ༷འམ་ཕྱིར་དཔ༷ག་ཚ༷ད་སྟོ༷ང་ཕྲ༷ག་བཅུ༷་དྲུ༷ག་འཕ༷གས་ལ། ཆུར༷་ནི༷་ཇི་ཙམ་ཡོད་པ་ཞེང་དུ་ཟུར་ནས་ཟུར་གྱི་རིང་ཚད་ལ་དེ་སུམ༷་འགྱུར༷་ཡིན་པ་ཕྱི་མ་ཀུན༷་ལ༷་ཤེ༷ས་པ༷ར་བྱའོ༷། །གཉི༷ས་པ༷་ཆུ་ལས་གྲུབ་པའི་བང་རིམ་རྣམ༷་པར་སྤུངས༷་པ་སྟེ་སྟོང༷་ཕྲ༷ག་བ༷རྒྱད་ཞེང༷་དུ་ཕྱིར་འཕ༷གས་སོ། །གསུམ༷་པ༷་ཤེ༷ལ་འོད༷་འབ༷ར་བ༷་བཞི༷་སྟོང༷་ཕྱིར་འཕ༷གས་པའོ། །བཞི༷་པ༷་འཁོ༷ར་ལོ༷་རྣམ༷་པར་བརྩེ༷གས་པ་ཉིས༷་སྟོང༷་ཕྱིར་འཕ༷གས་པ་སྟེ། བང་རིམ་བཞི་པོ་དེ་དག་ཆུ༷་མཚ༷མས་ནས༷་བཟུང༷་གཅིག་གི་སྟེང་ནས་གཅིག་སྟེང་དུ་འཕགས་པའི་བར་ཐག་ནི་སྟོང་ཕྲག་བཅུ་བཅུ་སྟེ་བཞི་ཁྲི་ཡོད་པས་རི༷་རབ༷་ཀྱི་ཕྱེད༷་དུ༷་སླེབ་པའོ༷། །
གཉིས་པ་༼རི་གླིང་ཐུན་མོང་གི་ཡས་མན་གྱི་ཚད་བསྟན་པ་༽ནི།
ཤིན་ཏུ་མཛེས་ཤིང་ལྷུན་ཆགས་པས་ལྷུན༷་པོ༷་སྟེ་དེ་ནི་ཆུ༷་ལ༷ས་དཔག་ཚད་བརྒྱད༷་ཁྲི༷་གྱེན་དུ་འཕ༷གས་པ༷་སྟེ༷། ཆུ༷་ཡི༷་ནང༷་དུ༷་རི༷་དགུ་དང་གླིང༷་བཅུ་གཉིས་པོ་ཀུན༷་མཚུང༷ས་པར༷་དཔག་ཚད་བརྒྱད༷་ཁྲི༷་ཐུར་དུ་ནུབ༷་ཅིང༷་རྩ་བ་གསེར༷་གྱི༷་ས༷་གཞི༷ར་གན༷ས་པའོ། །
གཉིས་༼རི་བདུན་བཤད་པ་༽པ།
གསེ༷ར་གྱི༷་རི༷་བདུ༷ན་གྱིས་ལྷུན་པོ་ལ་གྲུ༷་བཞི༷ར་བསྐོར༷་བ༷་ནི༷། རི་ནང་མ་ཤིང་རྟའི་གཉའ་ཤིང་ལྟར་རྩེ་མོ་དྲངས་པས་གཉའ༷་ཤི༷ང་འཛི༷ན་ད༷ང༌། དེ༷་བཞི༷ན་དུ་དེའི་ཕྱི་རོལ་དུ་རིམ་པ་བཞིན་གཤོལ་མདའ་ལྟར་རྩེ་མོ་དྲངས་པས་གཤོ༷ལ་མད༷འ་འཛི༷ན་དང༌། རྩེ་མོ་ན་སེང་ལྡེང་གི་ནགས་ཡོད་པས་སེང༷་ལྡེ༷ང་ཅ༷ན་དང༷༌། རྩེ་མོ་མཛེས་པས་ལྟ་ན༷་སྡུག༷་པ༷་དང༷༌། སྟེང་ན་བྲག་རྟའི་རྣ་བ་ལྟ་བུ་ལོགས་སུ་ཆད་པ་གཅིག་ཡོད་པས་རྟ༷་རྣ༷་དང༌། རྩེ་མོ་ནང་དུ་ཅུང་ཟད་འདུད་པས་རྣམ༷་འདུ༷ད་དང༌། དེ་ཀུན་གྱི་མཐར་འཁོར་ལོ༷འི་མུ་ཁྱུད་ལྟར་བསྐོར་བས་མུ༷་ཁྱུ༷ད་འཛི༷ན་རི༷་རྣམ༷ས་ཏེ༑ ནང༷་མའི་ཕྱེད༷་ཕྱེད༷་དུ་ཕྱི༷་མ༷འི་གན༷མ་འཕང༷་ངམ་རྩེ་མོ་སླེབ༷ས་པ་སྟེ། གསེར་རི་དང་པོ་ལ་དཔག་ཚད་བཞི་ཁྲི། གཉིས་པ་ལ་ཉི་ཁྲི། གསུམ་པ་ལ་ཁྲི། བཞི་པ་ལ་ལྔ་སྟོང༌། ལྔ་པ་ལ་ཉིས་སྟོང་ལྔ་བརྒྱ། དྲུག་པ་ལ་སྟོང་དང་ཕྱེད་སུམ་བརྒྱ། བདུན་པ་ལ་དྲུག་བརྒྱ་ཉི་ཤུ་རྩ་ལྔའོ། །ཞེང༷་དུ༷་ཆུ༷་ལ༷ས་གྱེན་དུ་འཕ༷གས་པའི་དཔང་རང་ལ་ཇི་ཡོད་པ༷་དེ༷་ཙ༷མ་མོ༷། །ཐམས་ཅད་ཀྱི་ཕྱི་རོལ་འཁོ༷ར་ཡུ༷ག་གི༷་རི༷་ནི༷་ལྕགས༷་ལས༷་གྲུབ༷་པ༷་སྟེ༷། ཚད་མུ༷་ཁྱུད༷་འཛི༷ན་རི༷འི་ཕྱེད༷་དུ༷་སླེབ༷་ཅེ༷ས་གྲ༷གས་ཏེ་ཆུ་ནས་སུམ་བརྒྱ་དང་ཕྱེད་དང་བཅུ་གསུམ་འཕགས་པ་ཡིན་ནོ། །
གཉིས་པ་མཚོ་ནི།
རི་དེ༷་ད༷ག་གི་ནང༷་གི༷་མཚོ༷་ཡི༷་བྱེ༷་བྲ༷ག་ཀྱང༷༌། རྒྱུ་ནི་སྟེང་གི་ནམ་མཁའ་ལས་ཤིང༷་རྟའི༷་སྲོག༷་ཤིང༷་ཙམ༷་གྱི༷་ཆ༷ར་བབ༷ས་པས༷་རི༷་དང་གླིང༷་ཀུན༷་གྱི༷་བ༷ར་རྣམ༷ས་ཆུས་ཡོངས་སུ་གང༷་བས༷་མཚོ༷་གཅིག་ཏུ་གྱུར་པའོ། །དེ་ལ་ཀླུ་དགའ་བོ་སོགས་ཀླུ་ཆེན་བརྒྱད་རོལ་ཞིང་རྩེ་བའི་གནས་ཡིན་པས་རོལ༷་མཚོ༷་སྟེ། དེ་ནི་འདུལ་བ་ལུང་ལས། བསིལ་དང་ཞིམ་དང་ཡང་དང་འཇམ། །དྭངས་དང་དྲི་མ་མེད་པ་དང༌། །འཐུངས་ན་ལྟོ་བར་བྱམས་པ་དང༌། །མགྲིན་པ་ལ་ཡང་མི་གནོད་དང༌། །ཡན་ལག་བརྒྱད་ལྡན་ཆུར་འདོད་དོ། །ཞེས་པ་ལྟར་ཡན༷་ལ༷ག་བརྒྱ༷ད་ལྡན༷་ཆུས༷་གང༷་བ༷འི་མཚོ་དེ་དག་གི་ཚད་དམ་ཞེང༷་རྣམ༷ས་ནི་རི༷་བདུ༷ན་རང་རང་སོ༷་སོ༷་ད༷ང་མཉ༷མ་ཞི༷ང༌། ཆུར༷་ཡ༷ང་ཤར་ནུབ་ལྟ་བུའི་རྒྱ་མཚོའི་ཚད་ནི་ཕྱོགས་བཞི་རེ་རེའང་སུམ༷་འགྱུར༷་ཀུན༷་ལ༷་མཚུང༷ས་པ༷་ཡིན༷། དེ་ཡང་རི་རབ་ནི་རྩ་རྩེ་གཉིས་ཀར་བརྒྱད་ཁྲི་ཡིན། རོལ་མཚོ་ནང་མ་རི་རབ་དང་མཉམ་པར་བརྒྱད་ཁྲིའི་ཞེང་ཡིན་ལ། དེ་ལ་སུམ་འགྱུར་ཏེ་ཁྲི་ཕྲག་ཉེར་བཞི་ཡོད། རོལ་མཚོ་ཕྱི་མ་ཕྱི་མ་ལ་ནང་མ་ནང་མ་ཀུན་བསྣན་པའི་ཞེང་སུམ་འགྱུར་ཡིན་ལ། དེའི་སྟེང་དུ་རི་ནང་མའི་ཞེང་གཅིག་གིས་ལྷག་གམ་དཔྱད་གསུངས། མུ༷་ཁྱུད༷་འཛིན༷་ན༷ས་མུ་ཁྱུད་འཛིན་ཆེན་པོའི་བར་ལ་ཁོར༷་ཡུག༷་བ༷་༷ཚྭ༷་ཅ༷ན་ཕྱི༷་ཡི༷་རྒྱ༷་མཚོ༷འི་ཞེང༷་དུ༷་སུམ༷་འབུ༷མ་དང༷་སྟོང༷་ཕྲ༷ག་ཉི༷་ཤུ༷་རྩ༷་གཉིས༷་ཀྱི་དཔ༷ག་ཚ༷ད་དང་ལྡ༷ན་པ་སྟེ་ཡོད་དོ། །
གསུམ་པ་གླིང་ནི༑
རྒྱུ་རླུང་གི་བྱེད་སྡུད་སྔར་དང་འདྲ་བ་ལས་གླིང༷་རྣམ༷ས་ཀྱི་འོག་གི་ས༷་གཞི༷་ཆུ༷་དང༷་ཁ༷ད་མཉམ༷་པ་ལ་ཅུང་ཟད་མཐོ༷་ཙམ་པ་སྟེ། དེ་ལས་ཤར་གླིང་ནི། འཛམ་གླིང་གི་མི་ལས་ལུས་ཆེར་འཕགས་པས་ལུས༷་འཕ༷གས་ཏེ་དབྱིབས་ཟླ་གམ༷་བཅད་ཁ་རི་རབ་ལ་བསྟན་ཞིང་འབུར་འཁོར་ཡུག་ལ་བསྟན་པའི་ངོས༷་གསུ༷མ་ངོས་རེ་ལ་དཔག་ཚད་ཉིས༷་སྟོང༷་རེ༷་དང་འབུར༷་ངོ༷ས་ཆུང་བ་ལ་དཔ༷ག་ཚད༷་སུམ༷་བརྒྱ་ལྔ༷་བ༷ཅུའོ༷། །ལྷོ་གླིང་ནི། བྱང་ཕྱོགས་མཚོ་མ་དྲོས་པའི་འགྲམ་ན་ཤིང་འཛམ་བུ་བྲྀཀྵ་ཡོད་པས་འཛ༷མ་གླིང༷་སྟེ་དབྱིབས་སོག༷་ཁ༷་ཤིང་རྟ་ལྟ་བུ་ངོས༷་རིང་བ་གསུམ༷་དེ༷་དང༷་འདྲ༷་སྟེ་དཔག་ཚད་ཉིས་སྟོང་ཉིས་སྟོང་དང༌། ལྷོ་ཕྱོགས་འཁོར་ཡུག་ངོ༷ས་ཀྱི་ཐུང་བ་གཅི༷ག་ལ་དཔ༷ག་ཚད༷་ཕྱེ༷༷ད་དང༷་བཞི་པ༷་དབུས་སུ་བྱང་སེམས་སྲིད་པ་ཐ་མ་པའི་བཞུགས་གནས་རྡོ་རྗེའི་གདན་དང་སྙིང་པོ་བྱང་ཆུབ་ཀྱི་ཤིང་གིས་བརྒྱན་པའོ༷། །ནུབ་གླིང་ནི། འདོད་འཇོའི་བ་དང་སྟོབས་ཆེན་གྱི་གླང་པོ་ལ་ཤས་ཆེར་སྤྱོད་པས་བ༷་གླང༷་སྤྱོད༷་དེ་དབྱིབས་ཟླུམ༷་པོ་ཁོར༷་ཡུག༷་ཏུ་དཔག་ཚད་བདུ༷ན་སྟོ༷ང་དང༷་ལྔ༷་བརྒྱ༷། ཁ་ཞེ༷ང་དུ༷་སྟོང༷་ཕྲག༷་ཕྱེད༷་དང༷་གསུམ༷་ཡོད་དོ། །བྱང་གླིང་ནི། ཤ་ཟའི་སྐད་དུ་སྨྲ་བས་སམ་རང་ཉིད་འཆི་བའི་ཞག་བདུན་གྱི་གོང་ནས་དཔག་བསམ་ཤིང་ལས་སྒྲ་མི་སྙན་པར་གྲགས་པས་སྒྲ༷་མི༷་སྙ༷ན་གྱི་གླིང༷་སྟེ་དབྱིབས་གྲུ༷་བཞི༷་ངོ༷ས་རེ༷འི་ཆ༷་ལ༷་དཔ༷ག་ཚ༷ད་ཉི༷ས་སྟོང༷་མཐ༷འ་བསྐོ༷ར་དུ་བརྒྱད་སྟོང༷་ངོ༷༌། །གླིང་བཞི་པོ་དག་གི་གླིང་ཕྲན། ཤར་གྱི་གླིང་ཆེན་གཡས་གཡོན་དུ་ལུས་དང༷་ལུས༷་འཕགས་ཆུང་ངུ་གཉིས། དེ་བཞིན་དུ་ལྷོར་རྔ༷་ཡ༷བ་དང་རྔ༷་ཡ༷བ་གཞ༷ན། ནུབ་ཏུ་གཡོ༷་ལྡན༷་དང༷་ནི་དེ༷་བཞིན་ལམ༷་མཆོ༷ག་འགྲོ༷༑ བྱང་དུ་སྒྲ༷་མི༷་སྙན་དང་སྒྲ་མི་སྙན༷་གྱི་ཟླ༷་རྣམ༷ས་ནི༷་མདུན་རི་རབ་ལ་བསྟན་ཞིང་ཚད་ནི་རང་གླིང་གཙོ༷་བོའི༷་ཕྱེད༷་ཆའོ། །
གསུམ་པ་བརྟེན་པ་སེམས་ཅན་གྱི་གནས་ལ་བསྟན་བཤད་གཉིས། དང་པོ།
བྱེ༷་བྲ༷ག་ཏུ་བརྟེན་པ་སེམ༷ས་ཅན༷་གྱི་གནས༷་གཞ༷ན་མཐོ་རིས་དང་ངན་སོང་རྣམ༷་པ་གཉིས༷་ལ༷ས་ཞེས་སོ༑ ༑
གཉིས་པ་༼བཤད་༽ལ། ངན་སོང་དང་མཐོ་རིས་ཀྱི་གནས་གཉིས། དང་པོ་༼ངན་སོང་༽ལ་བསྟན་བཤད་གཉིས༑ དང་པོ་༼བསྟན་༽ནི།
ངན༷་སོ༷ང་དག༷་གི༷་ཞེས་པས་བསྟན།
གཉིས་པ་༼བཤད་༽ལ། དམྱལ་བ། ཡི་དྭགས། དུད་འགྲོ་གསུམ། དང་༼དམྱལ་བ་༽པོ།
དམྱ༷ལ་བའི༷་རང༷་བཞི༷ན་གྱི་གནས༷་ནི། འཛམ་གླིང་གི་གངས་ཏི༷་སེ༷འི༷་འོག༷་ན༷ས་དཔག༷་ཚད༷་ཉི༷་ཁྲི༷་ན༷་མན༷ར་མེ༷ད་པ་ཡོད་ལ། དེ༷འི་སྟེང༷་ཉི་ཁྲིའི་ཆ་ལ་རབ་ཏུ་ཚ་བ་དང་ཚ་བ་ངུ་འབོད་ཆེན་པོ་དང་ངུ་འབོད་བསྡུས་འཇོམས་ཐིག་ནག་ཡང་སོས་ཏེ་གཞ༷ན་བདུ༷ན་པོ་བརྩེག༷ས་མར༷་གནས༷་ཏེ་དེ་དག་གི་བར་ན་དཔག་ཚད་ཉིས་སྟོང་ཉིས་སྟོང་གིས་བཅད་པའོ། །ཚ་དམྱལ་གྱི་གནས་དེ༷་དང༷་འད༷བ་འབྱོ༷ར་གྱི་ཚུལ་དུ་གྲང༷་དམྱ༷ལ་བརྒྱད༷་པོ༷་ཡང༷་ཚ༷་དམྱལ༷་རྣམ༷ས་ལ༷་སྡུག་བསྔལ་དང་གནས་སོགས་ཕན་ཚུན་འགྲན༷་པ༷་བཞི༷ན་དུ༷་གནས༷་ཏེ། དེ་ཡང་ཡང་སོས་ནས་བྱང་དུ་དཔག་ཚད་ཉི་ཤུ་ན་ཆུ་བུར་ཅན་གྱི་གནས་ཡོད་པ་ལྟར་དེའི་འོག་ནས་འོག་ཏུ་རིམ་པ་ལྟར། ཆུ་བུར་རྡོལ་བ། ཨ་ཆུ་ཟེར་བ། ཀྱེ་ཧུད་ཟེར་བ། སོ་ཐམ་ཐམ་པ། ཨུཏྤལ་ལྟར་གས་པ། པདྨ་ལྟར་གས་པ། པདྨ་ཆེན་པོ་ལྟར་གས་པ་རྣམས་གནས་སོ། །ཉི༷་ཚེ༷་བའི་གན༷ས་ལ༷་ཕྱོགས་གཅིག་ཏུ་ངེ༷ས་པ༷་མ༷་མཆིས་ཤིང༷་སྟེ་མིའི་གནས་སོགས་ཐ་དད་པར་མང་པོའི་གནས་དང་རེ་རེའི་གནས་ཀྱང་ཡོད་དོ། །ཉེ༷་འཁོ༷ར་བ༷་ནི༷་ཚ༷་དམྱལ༷་རྣམས་ཀྱི་འཁོ༷ར་དུ༷་གན༷ས་ཏེ་ཕྱོགས་བཞིར་ལྷག་པའི་གནོད་པ་བཞི་བཞི་སྟེ་བཅུ་དྲུག་ཡོད་དོ༑ ༑
གཉིས་༼ཡི་དྭགས་༽པ།
ཡི༷་དྭག༷ས་རྣམས་ནི་རྒྱལ༷་པོ༷འི་ཁབ༷་ཀྱི༷་གྲོང༷་ཁྱེར༷༷་གྱི་འོག༷་དཔག༷་ཚད༷་ལྔ༷་བརྒྱ༷་འད༷ས་པ༷་ན་རྩ༷་བའི༷་གན༷ས་ཡོད་ཅིང༌། ཡན༷་ལག༷་ནི་ལྷ༷་དང་མི༷འི་འཇིག་རྟེ༷ན་དག༷་ན༷འང་ཡོད༷་དོ། །
གསུམ་༼དུད་འགྲོ་གསུམ་༽པ།
དུ༷ད་འགྲོ༷་བྱིངས༷་ཀྱི་གན༷ས་ནི་ཕྱིའི་རྒྱ༷་མཚོ༷་ཆེ༷ན་པོ༷་སྟེ། ཁ༷་འཐོ༷ར་བ་ནི་འདོད་པའི་ལྷ༷་དང་མིའི༷་ཡུལ༷་ན༷འང་གན༷ས་པ༷་ཡིན༷་ཏེ་དེ་ཡང་ས་དང་ཐང་དང་རི་དང་ཤིང་དང་ཆུ་དང་ནམ་མཁའ་དང་མེའི་ནང་ན་ཡང་ཡོད་པར་བཤད་དོ། །
གཉིས་པ་མཐོ་རིས་ལ། མི་དང་ལྷ་གཉིས་ལས། དང་པོ༼མི༽།
མཐོ༵་རིས༷་ཀྱི་མི༷་རྣམ༷ས་ཀྱི་གནས་ནི་གླིང༷་བཞི༷༷་གླི༷༷ང་ཕྲན༷་གསུམ་བཅས་བདུན་པོ་སྟེ༷། རྔ༷་ཡ༷བ་ཀྱི་གླིང་ཕྲན་ནི་སྲིན༷་པོ༷་གནས༷་པའི་ཕྱིར༷༷་མི་ལས་གཞ༷ན་ཡིན༷་ནོ༷་སྟེ་ཡི་དྭགས་ཀྱི་འགྲོ་བར་སྡུད་དེ། གསང་སྙིང་ལས། ཡི་དྭགས་སྲིན་པོ་ཆེན་པོ་ཞེས་གསུངས་པའི་ཕྱིར་རོ། །
གཉིས་པ་ལྷ་ལ་བསྟན་བཤད་གཉིས། དང་པོ།
ལྷ༷་ཡི་གན༷ས་ལ་འདོད་གཟུགས་གཉི༷ས་ལས༷་ཞེས་བསྟན།
གཉིས་པ་༼བཤད་༽ལ། འདོད་ལྷ། གཟུགས་ཁམས་གཉིས། དང་པོ་༼འདོད་ལྷ༽ལ། དངོས་དང༌། ཞར་ལ་ལྷ་མིན་བཤད་པ་གཉིས། དང་པོ་༼དངོས་༽ལ་མདོར་བསྟན༑ རྒྱས་པར་བཤད་པའོ། །དང་པོ།
འདོ༷ད་ལྷའི༷་གན༷ས་དྲུག༷་སྟེ༷་ཞེས་པས་བསྟན།
གཉིས་པ་༼རྒྱས་པར་བཤད་པ༽ལ། ས་ལ་བརྟེན་པ་དང༌། མཁའ་ལ་བརྟེན་པ་གཉིས། དང་པོ་༼ས་ལ་བརྟེན་པ་༽ལ། རྒྱལ་ཆེན་རིས་བཞི་དང་སུམ་ཅུ་རྩ་གསུམ་གཉིས། དང་པོ།
རྒྱལ༷་ཆེ༷ན་རི༷ས་བཞི༷་ནི་རི༷་རབ༷་ཀྱི་བང༷་རིམ༷་བཞི་དང༷༌། ཉི༷་ཟླ༷་དང༌། སྐར༷་མའི༷་གཞ༷ལ་མེ༷ད་ཁ༷ང་ན༷་གན༷ས་ཏེ། དེ་ཡང་རི་རབ་ཀྱི་བང་རིམ་དང་པོར་ལག་ན་ཡོལ་གོ་ཐོགས་པ། །གཉིས་པར་མེ་ཏོག་ཕྲེང་ཐོགས། གསུམ་པར་སྦྲང་ཆང་གིས་རྟག་མྱོས། བཞི་པར་ཕྱོགས་བཞིར་རྒྱལ་ཆེན་བཞི་འཁོར་དྲི་ཟ་གྲུལ་བུམ་ཀླུ་གནོན་སྦྱིན་གྱི་རིགས་རྣམས་གནས་ཏེ། དེ་རྣམས་ཀྱི་ཕོ་བྲང༌། ཤར་ན་ཡུལ་འཁོར་སྲུང་གི་ཕོ་བྲང་ཡུལ་འཁོར་སྲུང༌། དེ་བཞིན་དུ་ལྷོར་འཕགས་སྐྱེས་པོའི་འཕགས་སྐྱེས། ནུབ་ཏུ་སྤྱན་མི་བཟང་གི་སྣ་ཚོགས་གཟུགས། བྱང་ན་རྣམ་ཐོས་སྲས་ཀྱི་ལྕང་ལོ་ཅན་རྣམས་ཀུན་ཀྱང་ངོས་རེར་དཔག་ཚད་ཉིས་བརྒྱ་ལྔ་བཅུ་པ་འབྱོར་པ་ཚད་མེད་པས་བརྒྱན་པའོ། །གཞན་ཡང་གཉའ་ཤིང་འཛིན་རིའི་སྟེང་གི་ཕྱོགས་བཞི་ན་རྒྱལ་ཆེན་བཞིའི་ཕོ་བྲང་ཡོད་ཅིང༌། གསེར་གྱི་རི་བདུན་དང་ཁོར་ཡུག་གི་རིའི་རྩེ་མོ་དང༌། རི་དང་ཤིང་དང་ནགས་ཀྱི་ལྷ་ཡན་ཆད་རྒྱལ་ཆེན་རིགས་བཞིའི་ལྷར་གཏོགས་པས་དེ་དག་གི་གནས་རིས་ཤིན་ཏུ་མང་པོ། ཁྱད་པར་དུ། ལྷུན༷་པོ༷འི་ཕྱེད༷་གཉའ་ཤིང་འཛིན་གྱི་རྩེ་དང་མཉམ་པའི་ཐད་སོ་ན༷་ཉི༷༷་ཟླ༷་གཟ༷འ་སྐར༷་རྣམས་འཆར་ཏེ༷། དེ་ཡང་ཉི༷་མའི༷༷་དཀྱིལ༷་འཁོ༷ར་དཔ༷ག་ཚ༷ད་ལྔ༷་བཅུ༷་ང་གཅི༷ག༷་ཁ་ཞེང་དང་ཁོར་ཡུག་ལ་སུམ་འགྱུར། འོག༷་གཞི༷་མེ༷་ཤེལ༷་མཐའ༷་ཆག༷ས་ཏེ་ཁ་སྐྱོར་རམ་ར་བ་གསེར༷་ལས༷་གྲུབ༷་པ། ཟླ༷་བའི༷་དཀྱིལ༷་འཁོར༷་དཔ༷ག་ཚད༷་ལྔ༷་བཅུ༷་པ༷་ཁོར་ཡུག་སུམ་འགྱུར། འོག༷་གཞི༷་ཆུ༷་ཤེ༷ལ་མཐ༷འ་ཆག༷ས་དངུ༷ལ་ལས༷་གྲུབ༷་པ་གཉིས་ཀའི་རྔམས་སུ་དཔག་ཚད་ཕྱེད་དང་དྲུག་དང་དཔག་ཚད་གཅིག་གི་བཅོ་བརྒྱད་ཆ་གཅིག་སྟེང་དུ་གནས་སོ། །དེ་གཉིས༷་ཀའི༷་ནང༷་ན༷་ལྷ༷་ཡི༷་གྲོང༷་ཁྱེར༷་གནས་སྟེ༷། སྐྱེད༷་མོས་ཚལ༷་དང་རིན་པོ་ཆེའི་རྫིང༷་བུ་དང༷་ནང་ན་ལམ༷་སྲ༷ང་དང་རི༷ན་པོ་ཆེན༷་སྣ་ཚོགས་བཀྲ་བའི་ས་གཞི༷་ལ་མེ༷་ཏོ༷ག་མན་ད་ར་བའི་ཆར༷་བ༷་པུས༷་ནུབ༷་ཙམ་དུ་ངང༷་གིས༷་འབ༷བ་ཅིང༌༑ མེ་ཏོག་རྙིང༷་པ༷་རྣམས་རླུང་གིས་འདོ༷ར་ཞིང༷་གས༷ར་པ༷་གས༷ར་པར༷་འགྲེམ༷ས་པ། དེ་ན་ལྷའི་བུ་ཉི་མ་དང་ཟླ་བའི་གྲོང་ཁྱེར་རིན་པོ་ཆེ་སྣ་བཞི་ལས་གྲུབ་པ་ལྷ་དང་ལྷ་མོ་མང་པོས་གང་ཞིང་དགའ་བར་བྱས་པའོ། །སྐར༷་མའི༷༷་ཚོག༷ས་ཀྱང༷་ཆུ༷་ཤེལ༷་སྙིང༷་པོ༷་ལས་གྲུབ་པ་སྟེ༷། གསེ༷ར་གྱི༷་ར༵་བ༷ས་ལེ༷གས་པར་བསྐོ༷ར་ཞིང་ས་གཞི་དང་ལམ་སྲང་ལྷ༷་ཡི༷་གྲོང༷་ཁྱེར་སོགས་ཀྱིས་བརྒྱན་པ༑ རྒྱ་ཁྱོན་ཆུང་བ་རྣམས་རྒྱང༷་གྲག༷ས་གཅི༷ག་ན༷ས་ཆེ་བ་རྣམས་དྲུག༷་གི༷་བར༷་རིམ་པར་ཡིན༷་ནོ༷༑ ༑འདི་ལ་པནྜི་ཏ་ཛི་ན་མི་ཏྲ་སོགས་ཁ༷་ཅི༷ག་གིས་སྐར་མའི་རྒྱུ་གསེ༷ར་ཟ༷ངས་ཆུ༷་ཤེ༷ལ་འཁ༷ར་བ༷་ཅི་རིགས་ལ༷་ཚད་རྒྱང༷་གྲ༷གས་གཅི༷ག་ན༷ས་བཅོ༷་བརྒྱད༷་པར༷་ཡིན༷་ནོ༷་ལོ་སྟེ་ཞེས་འདོད་དོ། །
གཉིས་པ་ལ་གནས་སྤྱི་དང༌། འབྱོར་པའི་ཁྱད་པར་གཉིས། དང་པོ།
དབུས་ཀྱི་རི༷་རབ༷་ཀྱི་སྟེང༷་ན༷་དབང་པོ་དང་ཉེ་དབང་བཅས་སུམ༷་ཅུ༷་རྩ༷་གསུམ༷་འདུག་པའི་གན༷ས་ནི། མ༷་འདྲེས༷་པ་དང་ཕྲེང༷་བ་འབ༷ར་དང་གཟི༷་བརྗི༷ད་མཆོ༷༷ག་ལ༷་སོ༷གས་པ་ཉེ༷་དབང༷་གི་གནས༷་རིས༷་སུམ༷་ཅུ༷་རྩ༷་གཉིས༷༷་དང༷༌། ག༷ཙོ་བོ༷འི་སྟེ་བརྒྱ་བྱིན་གྱི་གནས༷་བཅས་ཏེ༷་སུམ་ཅུ་རྩ༷་གསུམ༷་པོ་མཐོ༷་རི༷ས་ཀྱི་ཡུལ༷་ཡིན་ནོ། །རི༷་རབ༷་ཀྱི་རྩེ༷་མོ༷འི་ངོ༷ས་བཞི༷འི་རྒྱ༷་ཁྱོན༷་ལ༷། ངོས༷་རེ༷ར་དཔ༷ག་ཚད༷་བརྒྱད༷་ཁྲི༷ར་གན༷ས་པ༷འི་སྟེང༷་ཞེས་སོ། །
གཉིས་པ་༼འབྱོར་པའི་ཁྱད་པར་༽ལ་བསྟན་བཤད་གཉིས། དང་པོ།
གྲོང༷་དང་སྐྱེད༷་ཚལ༷་དང་ས༷་གཞི༷་དང་ཤིང༷་ཆེན་པོ་ད༷ང་འདུ༷ན་ས༷་བཟང་པོ་སྟེ་ལྔར་གནས་པ་ལས༷་ཞེས་པས་བསྟན།
གཉིས་པ་༼བཤད་༽ལ་དེ་ལྟར་ལྔ་ལས། དང་པོ་གྲོང་ནི།
རི་རབ་ཀྱི་སྟེང་ལྷའི་གྲོང་ཁྱེར་ལྟ་ན་སྡུག་གི་དབུ༷ས་ན༷་རྣམ༷་པར༷་རྒྱལ་བའི༷་ཁང༷་བཟང༷་མཆོག༷ ངོས༷་རེ༷་ན་དཔ༷ག་ཚད༷་ཉིས༷་བརྒྱ༷་ལྔ༷་བཅུ༷་པ༷། མཐའ༷་བསྐོ༷ར་དུ་སྟོང༷་ཡོད༷་པ་ལྷ༷་ཡི༷་གྲོང༷་ཁྱེར༷་ལྟ་ན་སྡུག་ལས༷་གྱེན༵་དུ༷་དཔག༷་ཚད༷་ཕྱེད༷་དང༷་ལྔ༷་འཕག༷ས་ཤིང༷༌། ཁང་བཟང་དེ་ལ་བ༷་ག༷མ་བརྒྱད༷་དེ་རེ་རེ་ལ༷་ཁང༷་བརྩེག༷ས་བདུན༷་བ༷དུན་གནས༷། དེ༷་དག༷་རེ༷་རེ༷ར་གནས༷་ཁང༷་བདུན༷་བདུན༷་གྱིས་བརྒྱན་ནོ༷། །དེའི་ཕྱི༷་རོལ༷་དུ་སྐྱེད༷་མོས་ཚལ༷་དང་རིན༷་ཆེ༷ན་གྱི་རྫིང༷་བུ༷་བཞི་དང་རྫིང་འགྲམ་ན་འདོད་དགུ་འབྱུང་བའི་དཔག་བསམ་གྱི་ཤིང་དང་བཅ༷ས་པའོ། །དེ༷་ཡི༷་ཕྱི༷་རོལ༷་ན་ལྷ་སྤྱིའི་གྲོང༷་ཁྱེར༷་ལྟ༷་ན་སྡུ༷ག་ངོ༷ས་རེར༷་དཔ༷ག་ཚད༷་ཉིས༷་སྟོང༷་ལྔ༷་བརྒྱ༷་པ༷་འཕང༷་དུ༷་ཕྱེད༷་དང༷་གསུམ༷་སྟེ༷་རྒྱུ་གསེར༷་ལས༷་བྱས༷་པ། གསེ༷ར་གྱི༷་ར༷་བས༷་བསྐོར༷་ཞིང༷་མཛེས༷་པ༷་སྟེ༷། དེ་ལ་ད༷གུ་བ༷རྒྱ་དང་དགུ༷་བ༷ཅུ་རྩ༷་དགུའི༷་གྲངས་ཀྱི་སྒོ༷་ཆེན༷་པོ་རྣམ༷ས་དང་ལྡན་ཞིང༌། སྒོ་རེ་རེའི་འཕ༷ང་དུ༷་དཔག༷་ཚད༷་ཕྱེད༷་དང༷་གསུམ༷་པ༷་སྟེ༷། ཞེང༷་དུ༷་ཕྱེད༷་དང༷་གཉིས༷་བཅས༷་སྒོ་རེ་ལ་སྒོ༷་སྲུང༷་ལྷའི་བུ་གོ་མཚོན་ཅན་ལྔ་བརྒྱ་རེ་དང་ལྡན༷་པ། གྲོང་ཁྱེར་དེའི་ལམ༷་སྲང༷་རིང་ཚད་སྲིད་དུ་དཔ༷ག་ཚད༷་ཉིས༷་སྟོང༷་ལྔ༷་བརྒྱ༷་པ༷། ཞེང༷་དུ༷་བཅུ༷་གཉིས༷་འཇ༷མ་ཞིང༷་བདེ༷་བ༷་སྟེ༷། གཡས་གཡོན་ན་རིན་པོ་ཆེའི་རྫིང༷་བུ་དང༷་རིན༷་ཆེ༷ན་ལྗོན༷་ཤིང༷་དང་པ༷དྨས༷་བརྒྱན༷་པའི་རིན་པོ་ཆེའི་རྫིང་བུ་བྱ་སོགས་སྐད་སྙན་པར་སྒྲོགས་པ། གྲོང༷་ཁྱེར༷་གྱི་ཕྱི༷་རོལ༷་ན་རིན་ཆེན་གྱི་ར༷་བ༷་རིམ་པ་བདུ༷ན་གྱིས་བསྐོར་བའི་བར་༷བ༷ར་ན་འོབ༷ས་བདུ༷ན་ཆུ༷་མཚོ༷༷་ངང༷་པས༷་བརྒྱན༷་པའི་ནང་དུ་རིན༷་ཆེན༷་གྱི་གྲུ༷་ན༷་ལྷ༷་རྣམ༷ས་ཞུགས་ཏེ་རྩེད༷་འཇོ༷་འཕེ༷ལ་བ༑ རི༷་རབ༷་ཀྱི་རྩེ༷་མོའི༷་མཚམ༷ས་བཞི༷ར་ཁང༷་བརྩེག༷ས་བ༷ཞི་ཡོད་དེ། དེ་ཡང་དཔང༷ས་སུ༷་དཔག༷་ཚད༷་ཕྱེད༷་དང༷་ལྔ༷་པ༷་ལ༷། ངོ༷ས་རེར༷་དཔག་ཚད་བ༷རྒྱ་དང༷་ཉི་ཤུ༷༷་རྩ༷་ལྔ༷་པ༷། ཁོར་ཡུག་ཏུ་ལྔ་བརྒྱ་ཡོད་པ་ན་གནོད༷་སྦྱིན༷་ལག༷་ན༷་རྡོ༷་རྗེ༷འི་ལྷ༷་རིག༷ས་གནས༷་སོ། །ཁང་བརྩེགས་བཞི་པོའི་བར་ཐང་རི་རབ་ཆེན་པོའི་ཁ་ཆག་ལ་ཕྱོགས་ཀྱི་རིན་པོ་ཆེའི་ར་བ་དཔག་ཚད་གསུམ་པས་བསྐོར་བའོ། །
གཉིས་པ་སྐྱེད་ཚལ་ནི།
ལྷ༷་ཡི༷་རྩེ་ས་སྐྱེད༷་མོས་ཚལ༷་གྱི་ར༷་བ༷་རྣམ༷་པ་བཞི༷་ཡོད་པ་ཡང༷༌། གྲོང་ཁྱེར་ལྟ༷་༼བལྟ་འདིའི་རིགས་འདི་ལྟར་ཞུས།༽ན༷་སྡུག༷་ནས༷་དཔ༷ག་ཚད༷་ཉི༷་ཤུ༷་ཉིད༷་ཕྱོ༷གས་བཞི༷ར་འད༷ས་པའི༷་མཚ༷མས་ན༷་གན༷ས་པ༷་ལ༷ས། ཤར༷་ན༷་ཤིང༷་རྟ༷་སྣ༷་ཚོག༷ས་ཀྱིས་བརྒྱན་པའི་སྐྱེད༷་མོ༷ས་ཚལ༷། རོ་བྲོ་བའི་རིན༷་ཆེན༷་རྫིང༷་བུ་བཞི་དང༷་ལྗོན༷་ཤིང༷་སྣ་ཚོགས་དང་ལྷའི་གོས༷་དང༷་རྒྱན༷་དང་ལྷ༷་ཡི༷་བུ༷་མོས༷་མཛེས་ཤིང་བརྒྱན་པས་དག༷འ་བར༷་བྱ༷ས་འོ༷། །ལྷོ༷་ན༷་རྩུབ༷་འགྱུར༷་ཞེས༷་བྱ༷་བའི་སྐྱེད༷་མོ༷ས་ཚ༷ལ་རྫིང་དང་མེ་ཏོག་སོགས་རྩུབ་པར་གྱུར་པ་ཡོད་པས། ལྷ་རྣམས་ལྷ་མིན་དང་གཡུལ༷་འགྱེ༷ད་པའི་ཚེ༷་ན༷་དེར་ཞུགས་ཤིང་སྤྱོད་པ་ན་ཞེ༷་སྡང༷་འཕེ༷ལ་བར་བྱེད་པ༷་སྟེ༷། ཤིང་ལས་རིན༷་པོ་ཆེ༷འི་མཚོ༷ན་ཆ་དང༷་གོ༷་ཆ༷་ཤིན་ཏུ་སྲ༷་བ༷་རྣམས་འབྱུང༷་བའོ། །ནུབ༷་ན༷་འདྲེས༷་མའི་ཚལ༷་ཞེས་བྱ་བ་རྫིང༷་བུ༷་བཟང༷་པོ༷་ནས༷་སྣ༷་ཚོ༷གས་པའི་ལོངས༷་སྤྱོད༷་མཁོ་དགུ་འདྲེས༷་མ༷ར་འབྱུང༷་ཞིང་ལྷ་ཕོ་མོ་འདྲེས་མར་རྩེ་བ༷འོ། །བྱང༷་ན༷་དགའ༷་བའི་ཚལ༷་ཞེས་བྱ་བ་ལྷ༷་ཡི༷་བུ་མོ༷ས་ག༷ང་ཞིང༌། བསྐ༷ལ་བཟ༷ང་འདྲེ༷ན་པ༷་སྟོང་གི༷་བཞུགས་ཁྲི་རིན་པོ་ཆེའི་ཤིང༷་གི་ནང་དུ་ཡོད་པ་དང༌། དེ་ལས་ལྷ་རྣམས་ཀྱི་ཚེ་སྔ་ཕྱི་ལེགས་ཉེས་འཇིགས་པ་ཡོད་མེད་ཀྱི་མཚན་མ་གསལ་བ་དང༷་བཅ༷ས། དེར་ཕྱིན་ཅིང་ལོ༷ངས་སྤྱོད༷་པས་དག༷འ་བ༷་ལྷ༷ག་པར༷་འཕེ༷ལ་བ༷་ཡི༷ན་ནོ། །སྐྱེད་ཚལ་གྱི་གཞི་དེ༷་དག༷་ཆུ༷་དང་ཞེ༷ང་གཉིས་ཀར་དཔག་ཚད་ཉི༷ས་བརྒྱ༷་ལྔ༷་བཅུ་པ༷་སྟེ༷་མཐའ་སྐོར་དུ་དཔག་ཚད་སྟོང་ཡོད་པ། དབྱི༷བས་ལེ༷གས་ཤིང་གསེ༵ར་གྱི༷་ར་བ༷་དཔ༷ག་ཚད༷་གཅི༷ག་པས་ཡོངས་སུ་བསྐོར་ཞིང་ར་བ་ལ་རི༷ན་ཆེན༷་སྣ་བཞིའི་ལྕོག༷་གི༷ས་ཀུན༷་ནས༷་མཛེས༷་པར༷་བརྒྱན༷་པ། ནང༷་གི༷་ག༷ཞི་རྣམ༷ས་ན་གསེར༷་གྱི༷་བྱེ༷་མ༷་བརྡ༷ལ་བ། ཚོན་སྣ་བརྒྱ་རྩ་གཅིག་གིས་སྤེལ་བ། ཤིན་ཏུ་འཇམ་ཞིང་རེག་ན་བ༷དེ་བ་རིན༷་ཆེ༷ན་སྐྱེད༷་ཚལ༷་དང་མཚོ་དང་རྫིང༷་བུ༷་ཡིད་དུ་འོང་བའི་ཆུ༷་བྱས༷་ག༷ང་བ། མེ༷་ཏོག༷་མནྡར་གསར་པ་ཕང༷་ཕུང༷་ཆགས་ཤིང་པུས་ནུབ་ཙམ་དུ་ཁེབས་པ་ལ་བུ༷ང་བ༷་སྙན་པར་སྒྲོགས་པས་གར༷་བྱེ༷ད་པ། དེ་དག་ཏུ་འགྲོ་བའི་ལམ་ཡང་ཆུར་དཔག་ཚད་ཉི་ཤུ་ཞེང་དུ་ཕྱེད་གཉིས་པ། གསེར་གྱི་བྱེ་མ་བརྡལ་ཞིང་ཙནྡན་གྱི་ཆུས། ཆག་ཆག་བཏབ་པའི་འགྲམ་ན་ཤིང་ལྗོན་པ་མེ་ཏོག་དང་འབྲས་བུས་བརྒྱན་པ་ཚར་དུ་སྦྲེང་བ་སོགས་བཀོད་པས་མཛེས༷་པར་བརྒྱན་པའོ། །
གསུམ་པ་ས་གཞི་ནི།
ཕྱོགས་བཞིའི་ཚལ༷་རྣམ༷ས་ལས་ཕྱི༷་རོ༷ལ་དུ་གཞལ་བའི་དཔག༷་ཚད༷་ཉི༷་ཤུ༷་ན༷། ས༷་གཞི༷་བཟང༷་པོ༷་རྣམ༷་བཞི༷་ནི་ཤར་ནས་རིམ༷་པ༷་བཞི༷ན་དུ༑ ས་གཞི་སྣ༷་ཚོག༷ས་ཞེས་བྱ་བ་དང༌། དེ་བཞིན་དུ་རྩུབ༷་འགྱུ༷ར་དང་འདྲེ༷ས་པ༷་དང་དགའ༷་བ༷་སྟེ༷། རི༷ན་ཆེ༷ན་གྱི༷་ས༷་གཞི༷ར་ལྗོན༷་ཤིང༷་དང་ཆུ༷་མཚོས༷་བརྒྱན༷་པའི་ཐང་ཉམས་བདེ་བ་ཚ༷ད་ད༷ང་བཀོ༷ད་པ༷་སོགས་ཚལ༷་རྣམས་དང༷་འདྲ༷་བ༷འོ། །
བཞི་པ་ཤིང་ནི།
ལྷ་རྣམས་ཉེ་བར་སྤྱོད་པའི་དཔག་བསམ་གྱི་ཤིང༷་ནི༷་གྲོང༷་ཁྱེར༷་མཆོ༷ག་དེའི༷་བྱ༷ང་ཤར༷་ན༷། ཡོང༷ས་འདུ༷་ས༷་བ༷རྟོལ་ཞེས་པ་འཕ༷ང་དུ་སྟེ་གྱེན་དུ་དཔ༷ག་ཚད༷་བ༷རྒྱ་འཕགས་ཤིང༌། རྩ༷་བར༷་དཔག་ཚད་ལྔ༷་ཐུར་དུ་ཟུག༷་པ་ཕྱོག༷ས་བཞིའི༷་ཡ༷ལ་ག༷་ལ༷་དཔག༷་ཚད༷་ལྔ༷་ཕྲ༷ག་བཅུ༷་བཅུ༷་སྟེ་ལྔ་བཅུ་ལྔ་བཅུ་རབ༷་ཏུ༷་རྒྱས༷་པ། སྙིང༷་པོའི༷་རྩེ༷་མོ༷་གདུག༷ས་ལྟ༷ར་འདུག་པ་ལའང་དཔག་ཚད་ལྔ༷་བཅུས༷་བརྒྱན༷་པ། དེ༷་སྙེད༷་ཤིང་དེའི་འོ༷ད་ཀྱི༷ས་ཕྱོག༷ས་རྣམ༷ས་གས༷ལ་བར༷་བྱས༷་པ་སྟེ་དཔག་ཚད་ལྔ་བཅུ་ཁོ་ར་ཁོར་ཡུག་ཏུ་ཁྱབ་པ། ཤིང་དེ་ལས་དྲི༷་བསུ༷ང་ཞི༷མ་པོ༷ས་རྫི༷༷་ཕྱོག༷ས་དཔ༷ག་ཚད༷་བརྒྱ༷་ཚུན་དང༌། རྫི༷་ཕྱོག༷ས་མ༷་ཡིན༷་པར་ལྔ༷་བཅུ༷ར་ཁྱབ༷་པའི༷་ལྷ་རྣམས་ཀྱི་འདོད་པའི་ཡོན་ཏན་ཡིད་ལ་བསམ་པ་དང་མཉམ་དུ་འབྱུང་བའི་ཤིང་ཡིན་ལ། དེའི་དྲུང༷་དུ་རིན་ཆེན་ཨ༷ར་མོ༷་ནིག༷་དང་འདྲ༷་བ་རབ་ཏུ་དཀར་བའི༷་རྡོ༷་ལེབ༷་མཛེ༷ས་པ༷་སྟེ༷། དེའི་ཚད་ཆུ༷་དང་ཞེང༷་དུ་དཔ༷ག་ཚད༷་ལྔ༷་བཅུ་ལྔ་བཅུའི༷་རང༵་བཞི༷ན་གྲུ་བཞི་པ་མཐའ་སྐོར་དུ་ཉིས་བརྒྱ་དང་འཕང་དུ་༼འཕངས་སུ༽དཔག་ཚད་ཕྱཻད་དང་དྲུག་དང་བཅོ་བརྒྱད་ཀྱི་ཆ་གཅིག་གིས་ལྷག་པ་ལ༵། དབུས་ན་དབ༷ང་པོ༷འི་ཁྲི་དང་ལྷ་གཞན་རྣམས་ཀྱི་ཁྲིར༷་བཅ༷ས་བཀོད་པས་མཛེས་ཤིང་མེ༷་ཏོག༷་གི་ཆ༷ར་པ་འབ༷བ་པར༷་ལྷ་རྣམ༷ས་དབྱར༷་དུས༷་སུ༷་ཟླ༵་བ༷་བཞི༷ར་འདོད་ཡོན་ལ་ལོངས་སྤྱོད་ཅིང་གནས༷་སོ༷། །
ལྔ་པ་འདུན་ས་ནི༑
གྲོང་ཁྱེར་བལྟ༷་ན༷༷་སྡུག༷༷་ན༷ས༷་དཔ༷ག་ཚད༷་ཕྱེད༷་དང༷་བཞི༷འི་གཞལ་བའི་ལྷོ༷་ནུབ༷༷་ན་ཆོས༷་བཟང༷་ལྷ༷་ཡི༷་འདུན་ས་སྟེ། ཆུ་ད༷ང་ཞེ༷ང་དུ་དཔག་ཚད་སུམ༷་བརྒྱ༷་མཐ༷འ་སྐོར༷་དུ་དགུ༷་བརྒྱ༷་དབྱིབས་ཟླུམ༷་པོ། དབུས༷་ན༷་རི༷ན་ཆེ༷ན་གྱི་ཁང༷་བརྩེག༷ས་འོད༷་འབ༷ར་བ༷། ཅུ༷ང་ཟ༷ད་ཙམ༷་གྱིས༷་ས༷་ལ༷་མ༷་རེག༷་པར་བཏེགས་པའི་ཁང་བུ་དོན་ཐམས་ཅད་གྲུབ་པར་བྱེད་པ་ཞེས་བྱ་བའི་དྲུང༷་དུ་ལྷ༷་རྣམ༷ས་འདུས་ནས་རང༷་གི༷་སྲིད༷་དང༷་རང་རང་གི་བྱ༷་བ༷་ལས༷་ཉམ༷ས་པ༷་བསྲུ༷ང་བའི་ཕྱིར༷་འདུས་སར་འགྲོ༷་བའི༷་གནས༷་ཡོད༷་དོ༷། །དེས་ས་གཞི་ལ་བརྟེན་པའི་གནས་བཤད་ཟིན་ནས།
གཉིས་པ་ནམ་མཁའ་ལ་བརྟེན་པ་ནི།
སུམ་ཅུ་རྩ་གསུམ་གྱི་སྟེང་གི་ནམ༷་མཁ༷འ་ལ༷་བརྟེ༷ན་པའི་འདོ༷ད་ལྷའི༷་གནས༷་འཐབ་བྲལ་དང་དགའ་ལྡན་དང་འཕྲུལ་དགའ་དང་གཞན་འཕྲུལ་དབང་བྱེད་བཞི༷་པོ་ནི༷། རྒྱུ་ཟག་བཅས་བསོད་ནམས་ཆ་མཐུན་གྱི་དགེ་བས། དུས་ནི་སུམ་ཅུ་རྩ་གསུམ་པའི་སྔར་ཆགས་ལ། གནས་ཁང་ནི་གཟ༷འ་སྐར༷་བཞི༷ན་དུ༷་ནམ་མཁ༷འ་ལ༷་སྣང༷་བ༷་སྟེ༷། དེ་དག་གི་རྒྱ༷་ཚད་སུ༷མ་ཅུ༷་རྩ༷་གསུམ༷་ལས་འཐབ་བྲལ་ཉིས་འགྱུར་གྱིས་ཆེ་བས་མཚོན་དེ་ནས༷་བཟུ༷ང་སྟེ༷་གོང༷་ན༷ས་གོང༷་དུ༷་ཉིས༷་འགྱུ༷ར་དུ༷་འཕག༷ས་པ༷་ཡི༷ན་ནོ། །
གཉིས་པ་ལྷ༷་མི༷ན་ནི།
ལུས་དང་རྫུ་འཕྲུལ་ལོངས་སྤྱོད་སོགས་ལྷ་དང་འདྲ་ཡང་རིགས་དང་སྐལ་བ་མི་འདྲ་བས་ལྷ་མ་ཡིན་ཏེ། དེ་དག་གི་རྩ་བའི་གནས་རི༷་རབ༷་ཆུ༷་མཚ༷མས་མ༷ན་༷ཆ༷ད་ཀྱི༷་ཁོ༷ང་གསེ༷༷ང་ནང༷་ནས༷་རིམ༷་པ༷ས་ཆུ་མཚམས་ན་སྒྲ༷་གཅ༷ན་དང༷་དེ་འོག་དཀ༷ར་ཕྲེང༷་དེ་འོག་འགུ༷ལ་ཕྲེང༷་དང་དེ་འོག་གསེར་གྱི་ས་གཞིར་ཐགས༷་བཟ༷ང་རིས༷་རྣམ༷ས་གནས་ཏེ༷་རིམ་པར་སྟོབས་འབྱོར་སོགས་གོང་མ་ལས་འོག་མ་རྣམས་བཟང་ངོ༌། །དེ་དག་འཕེན་བྱེད་ཀྱི་རྒྱུ༷་ནི༷་ཡི༷་དྭག༷ས་སུ་སྐྱེ་བའི་ལས༷་ཀྱིས༷་ཏེ༷་མི་དགེ་བས་འཕང༷ས་༷པ་ལ༷། རྫོག༷ས་བྱེད༷་ལྷ་ཡི༷་ལས༷་ཀྱི༷ས་ཏེ་དགེ་བས་རྫོག༷ས་པར་བྱས༷་པས༷་ལྷ༷་དང༷་འགྲན༷་པའི༷་དཔལ༷་ད༷ང་འབྱོར༷་པ༷ས་མཛེས༷་པ་སྟེ་དཀར་ཕྲེང་དང་སྒྲ་གཅན་ནི་རྒྱལ་ཆེན་བཞིའི་ལྷ་དང་འདྲའོ། །རི་རབ་ཁོ༷ང་གསེ༷ང་གི་འོག་གཞི་གསེ༷ར་གྱི༷་ས༷་གཞི༷་བཟ༷ང་པོའི༷་དབུ༷ས་སུ་ལྷ་མིན་གྱིས་རྒྱལ་པོ་ཐགས་བཟང་གནས་ཏེ། ལྷའི་དབ༷ང་པོ༷འི་ཁ༷ང་བཟ༷ང་མཆོག༷་རྣམ་པར་རྒྱལ་བ་ལྟ་བུ་ནི༷་གད༷མས་པ༷་ཅ༷ན་ཞེས་བྱ་བ་དང༌། དེ་བཞིན་དུ་གྲོང༷་ཁྱེར༷་གྱི་མིང་གསེ༷ར་ལྡ༷ན་དང་འ༷དུན་ས༷་ནོ༷ར་བཟ༷ང་ད༷ང༌། ཕྱོགས་བཞིའི་སྐྱེད༷་ཚལ༷་ནི་ཀུ༷ན་དག༷འ་ར༷་དང༷་རབ༷་དག༷འ་དང༷་དག༷འ་བ༷་དང་དག༷འ་བ༷འི་ཀུན༷་དག༷འ་ར༷་བ༷་ཞེས་པ་སྟེ་བཞིའོ༷། །ས༷་གཞིའི༷་མིང༷་ཡང༷་ཚལ་དེ༷་རྣམས་དང༷་འདྲ༷་བ༷་སྟེ༷། ཤིང༷་གི༷་མཆོ༷ག་ནི༷་ཙི༷་ཏྲ༷་པ༷་ཏྲི༷འོ༷། །རྡོ༷་ལེ༷བ་ནི་རབ་ཏུ་བཟང༷་པོ༷་དང་སྐྱེད་ཚལ་ན་སྤྱོད་པའི་གླང༷་ཆེ༷ན་ཏི་སེ་གང༷ས་བརྩེག༷ས་དང༷༌། གཡུལ་གྱི་གླང་པོ་བཟོ༷ད་པར༷་དཀ༷འ་བ༷་ད༷ང་རྟ༷་ཡི་མཆོ༷ག་ནི་ར༷བ་མྱུར༷་ཞེས༷་བྱ་བ་དག་ཡོད་དོ། །གཞན་ཡང་འཛམ་གླིང་སོགས་ངེས་མེད་ན་ཡོད་པའི་བདུད་རིགས་ཀྱི་མི་མ་ཡིན་ཕལ་དག་ཀྱང་ལྷ་མིན་གྱི་ཁོངས་སུ་གཏོགས་པ་ཡིན་ནོ། །
གཉིས་པ་གཟུགས་ཁམས་ལ། གནས་དང༌། རྒྱ་ཁྱོན་གཉིས། དང་པོ་ལ། གཟུགས་ཁམས་ཀྱི་གནས་བསྟན་པ། ཞར་ལ་གཟུགས་མེད་ལ་དངོས་སྣང་གི་གནས་མེད་ཚུལ་གཉིས། དང་པོ་༼གཟུགས་ཁམས་ཀྱི་གནས་བསྟན་པ་༽ནི།
འདོད་ཁམས་ལས་གྱེན་དུ་འཕགས་པའི་གཟུ༷གས་ཁམ༷ས་ཀྱི་གན༷ས་རི༷ས་རྣམ་པ༷་བཅུ༷་བདུ༷ན་ནམ་བཅོ་བརྒྱད་ནི༷། འཇིག་རྟེན་པའི་བས༷མ་ག༷ཏན་དང་པོ་ནས་བཞི༷་པའི༷་བར་ཆུང༷་འབྲིང༷་ཆེ༷་བ་ཐོབ༷་པ༷ས། ཚང༷ས་རི༷ས་ན༷ས་བཟུ༷ང་འབྲས༷་བུ༷་ཆེ༷འི་བ༷ར་རོ༷་སྟེ། བསམ་གཏན་དང་པོ་ཆུང་ངུ་དང་འབྲིང་དང་ཆེན་པོ་བསྒོམས་པ་རྫོགས་པ་ལས། ཚངས་རིས་དང༌། ཚངས་པ་མདུན་ན་འདོན་དང༌། ཚངས་ཆེན་གསུམ། དེ་བཞིན་དུ་བསམ་གཏན་གཉིས་པ་ཆུང་འབྲིང་ཆེ་གསུམ་གྱི་འོད་ཆུང༌། ཚད་མེད་འོད། འོད་གསལ་གསུམ། གསུམ་པ་ཆུང་འབྲིང་ཆེ་གསུམ་གྱིས། དགེ་ཆུང༌། ཚད་མེད་དགེ། དགེ་རྒྱས་གསུམ། བཞི་པའི་གསུམ་གྱིས་སྤྲིན་མེད་དང༌། བསོད་ནམས་སྐྱེས་དང༌། འབྲས་བུ་ཆེ་བ་སྟེ་སོ་སྐྱེའི་གནས་གཞན་གསུམ་གྱི་བར་དུའོ། །དེའི་གོང་དུ་འཕགས་པའི་གནས༑ ཟག་མེད་ཐོབ་པའི་གང་ཟག་གིས་བསམ༷་གཏ༷ན་བཞི༷་པོ༷་སྤེལ༷་མ༵ར་ར༵བ་ཏུ་བ༵སྒོམས་པས༷་ཏེ། དེ་ཡང་བསམ་གཏན་དང་པོ་དང་བཞི་པ་སྤེལ་བ་ཆུང༷་ངུ༌། བསམ་གཏན་དང་པོ་དང་གཉིས་པ་བསྡོམས་པ་ལས་བཞི་པ་སྤེལ་བ་འབྲི༷ང༌། དང་པོ་གཉིས་པ་གསུམ་པ་གསུམ་དང་བཞི་པ་སྤེལ་བ་ཆེན༷་པོ༷། བསམ་གཏན་བཞི་པོ་ནང་ཚན་རེ་རེ་ཞིང་བཞི་པ་དང་སྤེལ་བ་ཆེས༷་ཆེ༷་བ། དེ་དག་ཐོད་རྒལ་དུ་བསྒོམས་པ་མཆོ༷ག་ཏུ་ཆེ༷་བ༷་སྟེ། ཐོད་རྒལ་ནི་བསམ་གཏན་བཞི་པོའི་ལ་ལ་དོར་ནས་མཆོངས་༼འཕྱོངས་༽པའི་བར་དུ་བཞི་པ་བསྒོམ་པས་ཏེ། མས་ཡར་རིམ་དང༌། རིམ་མིན་དུ་གཅིག་ནས་གསུམ་གྱི་བར་ནས། ཡས་མར་བོར་པའི་བར་དུ་བཞི་པ་བསྒོམས་པའོ། །དེ་ལྟར་བསྒོམས་པས་མི༷་ཆེ༷་བ༷་ན༷ས་ཏེ། མི་གདུང་བ་དང༌། གྱ་ནོམ་སྣང་བ་དང༌། ཤིན་ཏུ་མཐོང་བ་དང༌། འོག༷་མི༷ན་གྱི་བར༷་ད༷ག་ཏུ༷་འཕ༷གས་པའི༷་གནས༷༷་ཏེ་སྔ་མ་སོ་སྐྱེའི་གནས་རྣམས་ལས་གཞ༷ན་གཙང༷་མའི་རི༷ས་རྣམ༷་པ་ལྔ༷འོ། །བཅོ་བརྒྱད་པ་ནི་བཅུ་བདུན་པོ་དེ༷་དག༷་གི་གོང༷་ན༷་སྟེ་གནས་གཙང་ལྔ་ལས་འདས་པ་ན་སྲིད༷་པ༷་ཐ༷་མ༷་པའི་བྱང་སེམས་སམ་དབང་ཕྱུག་ཆེན་པོའི་གནས༷། འོ༷ག་མིན༷་རྣ༷མ་མཛེ༷ས་ཞེས་ས༷་བཅུ༷་ཡོངས་སུ་རྫོགས་པར་ཐོབ༷་པ༷འི་བྱང་སེམས་འཕགས་པ་འབའ་ཞིག་གི་གནས༷་དྭང༷ས་ཤིང༷་གས༷ལ་ལ༷་བཀོད་པ་ཚད་མེད་པ་ཡོ༷ངས་སུ༷་རྫོ༷གས་པ༷་ཉན་རང་འཕགས་པས་གཙང་རིས་ལྔ་བགྲོད་པ་ལས་ཆེས་ཁྱད་པར་དུ་འཕགས་པའི་གནས་ཀྱིས་ཕྱེ་བ་ཡི༷ན་ནོ། །
གཉིས་པ་༼ཞར་ལ་གཟུགས་མེད་ལ་དངོས་སྣང་གི་གནས་མེད་ཚུལ་༽ནི།
གཟུ༷གས་མེ༷ད་པ༷་བཞི་པོ༷༷་ལ༷་དངོས༷་སྣང༷་གཟུགས་སུ་གྲུབ་པའི་གནས་རགས་ཕྲ་གང་ཡང་མེ༷ད་དོ༷། །
གཉིས་པ་༼རྒྱ་ཁྱོན་༽ལ། གཟུགས་ཁམས་ཀྱི་རྒྱ་ཁྱོན་དང༌། ཞར་ལ་གནས་སོ་སོའི་མཐོ་ཁྱད་བསྟན་པ་གཉིས། དང་པོ༑
གཟུགས་ཁམས་ཀྱི་ལྷ་གནས་དེ་དག་ལ་རྒྱ༷་ཁྱོན༷་གྱི་ཚད༷་ནི༷་བས༷མ་གཏ༷ན་བཞི༷་རི༷མ་པ་བཞི༷ན་ཏེ། བསམ་གཏན་དང་པོའི་ལྷ་གནས་གསུམ་གྱི་རྒྱ་ཁྱོན་དང་གླིང༷་བཞི༷་པ༷འི་འཇིག་རྟེན་གྱི་ཚད་དང༷་མཉམ། དེ་བཞིན་དུ་བསམ་གཏན་གཉིས་པ་དང་སྟོང༷་གཅི༷ག་པ་སྤྱི་ཕུད་ཀྱི་འཇིག་རྟེན༑ གསུམ་པ་དང་སྟོང༷་གཉིས༷་པ་བར་མའི་ཁམས། བཞི་པའི་སོ་སྐྱེའི་གནས་གཞན་གསུམ་པོ་དང་སྟོང་གསུ༷མ་གྱི་སྟོང་ཆེན་པོ་ཚད་མཉམ་པ་སྟེ་དེ་ལྟར་ཚངས་རིས་ནས་འབྲས༷་བུ༷་ཆེ༷་ཡི༷་བ༷ར་དུ༷་བསྟན༷་པ༷་སྟེ༷། གནས༷་གཙ༷ང་རིས༷་ལྔ༷་ལ་བརྒྱ༷་ཁྱོན༷་ཚ༷ད་མེད༷་པ་མཁའ་ལ་གཟའ་སྐར་རམ་འཇའ་ཚོན་ཤར་བ་ལྟར་གནས་པར་འདོད་དོ༷༷། །
གཉིས་༼ཞར་ལ་གནས་སོ་སོའི་མཐོ་ཁྱད་བསྟན་༽པ།
གནས་རིས་དེ་དག་གི་མཐོ༷་ཁྱད༷་ཀྱི་བ༷ར་ཐང༷་ལ་གྱེན་དུ་འཛ༷མ་བུ༷འི་གླིང༷་ཉིད༷་ན༷ས་རྒྱལ༷་ཆེ༷ན་རིས་བ༷ཞིའི་རྩ་བའི་གནས་ཀྱི་བར་དང༷་དེ་ནས་སུམ༷་ཅུ༷་རྩ༷་གསུམ༷་གྱི་གནས་ཀྱི་བ༷ར་ལ་སོ་སོར་དཔ༷ག་ཚ༷ད་བ༷ཞི་ཁྲི༷་བཞི༷་ཁྲི༷་ཡོ༷ད་པ༷་སྟེ༷། དེ༷་ན༷ས་འཐབ་བྲལ་ལམ་མཚེ༷༷་མར༷་བརྒྱད༷་ཁྲི༷་དག༷འ་ལྡ༷ན་དུ༷་ཆི༷ག་འབུ༷མ་དྲུ༷ག་ཁྲི༷་ཡོད༷་པའི༷་ཆ༷ས་གཞ༷ལ་ཏེ༷་དེ་ལྟར་གོ༷ང་ན༷ས་གོ༷ང༷་མ༷ར་བགྲོད༷་པ༷འི་བར༷་སྣང༷་ལ༷་འཛ༷མ་བུའི་གླི༷ང་ན༷ས་རང་རང་གི་གན༷ས་དེ༷ར་ཇི༷་ཙམ༷་ཞིག༷་ཡོ༷ད་པའི༷་བ༷ར་ཐ༷ག་གོང་མ་གོ༷ང་མ༷ར་བརྩི༷ས་པ༷་ཡིས༷་འོ༷ག་མི༷ན་གྱི་བ༷ར་དུ༷་མཐོ༷་ཁྱད༷་ཤེས༷་པར༷་བྱའོ༷། །གཉིས་པ་དེ་ལས་སྟོང་དང་པོ་སོགས་ཀྱི་འཇོག་ཚུལ་ལ། གླིང༷་བཞི༷་རི༷་རབ༷་འདོ༷ད་ལྷའི༷་གནས་དྲུག༷་པོ༷་དང༷་ཚང༷ས་པའི༷་འཇིག་རྟེ༷ན་གཅི༷ག་དང༷་བཅ༷ས་པ༷་ལ༷་གླིང༷་བཞི༷་པ༷་ཡི༷་འཇི༷ག་རྟེན༷་གྱི་ཁམ༷ས་ཞེ༷ས་བྱ༷། དེའི་མཐར་ཁོར་ཡུག་གི་མུ༷་ཁྱུད༷་དཔག་ཚད་བཞི་ཁྲི་འཕགས་པས་ཉི༷་ཟླའི༷་འཆ༷ར་ཚད༷་དང་མཉམ༷་པས༷་བསྐོ༷ར་བའོ། །དེ༷་ཉི༷ད་སྟོང༷་ཕྲག་གཅིག་གི་མཐ༷ར་སུམ༷་ཅུ༷་རྩ༷་གསུམ༷་དང༷་མ༷ཐོ་ཁྱ༷ད་མཉ༷མ་པ༷འི་ལྕག༷ས་རི༷ས་བ༷སྐོར་བ༷་ནི༷་སྤྱི༷་ཕུད༷་སྟོང༷་གི༷་འཇི༷ག་རྟེ༷ན་གྱི་ཁམ༷ས་ཞེ༷ས་བྱ༷། སྤྱི་ཕུད་དེ༷་ཉིད་གཅིག་ནས་གཉིས་སུ་བགྲངས་པའི་སྟོང༷་ལ་བ༷ར་མ༷འི་འཇི༷ག་རྟེ༷ན་གྱི་ཁམ༷ས་ཡིན༷་ཏེ༷་ག༷ཞ༷ན་འཕྲུལ༷་དང༷་མཉམ༷་པའི་ལྕག༷ས་རི༷ས་ཀུ༷ན་ན༷ས་བསྐོ༷ར་བའོ། །དེ༷་སྟོ༷ང་ལ་སྟོང༷་གསུམ༷་གྱི་འཇིག་རྟེན་ཆེ༷ན་པོ༷་ཞེས་བྱ་སྟེ་དེའི་མཐ༷ར་ཚང༷ས་རི༷ས་དང༷་མཉམ༷་པའི་ལྕ༷གས་རི༷ས་བ༷སྐོར་བ༷་ན༷། གླིང༷་བཞི༷་རི༷་ར༷བ་ཚང༷ས་པ༷འི་འཇི༷ག་རྟེ༷ན་བ༷ར་ཐེར༷་འབུམ་གཅི༷ག་སྟེ༷་བྱེ༷་བ༷་ཕྲ༷ག༷་བརྒྱ༷་རེ༷་ཡོད་དེ། འདི༷་དག༷་རྣམས་ནི་འོག༷་གཞི༷་རླུང༷་གི༷་དཀྱིལ༷་འཁོ༷ར་ཡ༷ང་གཅི༷ག་ལ༷་བརྟེ༷ན་པ༷ས་ཐོག་མར་ཡང་མཉམ༷་དུ༷་ཆག༷ས་ཤིང་མཐར་ཡང་མཉམ་དུ་འཇི༷ག་པ་དང་གན༷ས་པ་ཡིན་ནོ། །ཐེག༷་པ༷་ཆེ༷ན་པོ༷་མ༷ན་ང༷ག་༷གི་བསྟ༷ན་བཅོ༷ས་ཡི༷ད་བཞི༷ན་རི༷ན་པོ༷་ཆེ༷འི་མཛོ༷ད་ལ༷ས། སྣོད༷་ཆ༷གས་ཚུལ༷་བསྟ༷ན་པའི༷་ལེ༷འུ༷་སྟེ༷་གསུ༷མ་པ༷འི་འགྲེལ་པའོ༷།། །།
༈ གཉིས་པ་བཅུད་ཆགས་ཚུལ་ལ། མདོར་བསྟན། རྒྱས་བཤད་གཉིས། དང་པོ།
དེ༷་ན༷ས་ནང་བཅུ༷༷ད་ཀྱི༷་སེམ༷མ་ཅ༷ན་ཆ༷གས་པའི་ཚུལ༷་ལ༷་ཡང༌། གཟུག༷ས་མེ༷ད་ཀྱི་ཁམས་དང་གཟུ༷གས་ཀྱི་ཁམས་དང༷་འདོ༷ད་པའི༷་ཁམ༷ས་ཏེ༷་གསུ༷མ་དུ་ཡོད་པ་ལ༷ས། ཞེས་སོ། །
རྒྱས་བཤད་ལ། གཟུགས་མེད། གཟུགས། འདོད་ཁམས་གསུམ། དང་པོ་ལ། དངོས་དང༌། སྒྲ་དོན། རྩོད་སྤང་གསུམ། དང་པོ༼དངོས༽།
ཐོ༷ག་མར༷་གཟུག༷ས་མེ༷ད་བཞིའི་རང༷་བཞི༷ན་བསྟན༷་པ༷་ནི༷། སྔ༷ར་ལེའུ་དང་པོར་བཤད་པ་བཞི༷ན་ཐོག༷་མའི༷་འོད༷་གས༷ལ་ཆེན་པོ་ལས༷་འཁྲུལ༷་ཏེ༷། ལྷན་ཅིག་སྐྱེས་པའི་མ༷་རི༷ག་པའི་ས༷ས་བསྡུས༷་པའི་རིག་པ་རྟོག་མེད་བས༷མ་གཏ༷ན་བཞི༷འི་རྒྱར་ཆུད་དེ་གོལ༷་བས༷། གཟུ༷གས་མེ༷ད་བཞི༷་པོ༷་གོང༷་ན༷ས་འོག༷་མ༷ར་མཆེ༷ད་དེ། དེའི་རྒྱུ་ནི་སོ་སོ་རང་གི་རིག་པ་མདའ་ལྟ་བུ། དེས་ཉེར་ལེན་ཞི་གནས་གོལ་ས་ཅན་སྟོང་ལྟ་བུ། འཕེན་བྱེད་ཀྱི་ལས་བསོད་ནམས་ཆ་མཐུན་གཞུ་རྒྱུད་དང་མཐེབ་མཛུབ་ལྟ་བུས་འཕང་ནས། གཟུགས་མེད་ས་པ་འབེམ་འདྲ་བ་ལ་ཕྱིན་ཏེ་གནས་པའོ། །དེ་ཡང་བསམ་གཏན་བཞི་པ་སྣང་ཡུལ་མ་བཀག་པའི་གསལ་བ་ཙམ་སྟེ། ཞེན་ཡུལ་མི་གསལ་བློས་རྟོག་དཔྱོད་མེད་པ་དང༌། ཡོད་པ་གཉིས་ཆར་མ་ཡིན་པའི་རོ་མྱོང་ལ་ཞེན་ནས་བསྒོམས་པས་སྲིད་རྩེ་སྟེ་ཡོད་མིན་མེད་མིན། གསུམ་པ་རྟོག་དཔྱོད་ཞི་བའི་དགའ་བདེས་བརླན་པ་ཅི་ཡང་མི་དམིགས་པའི་ངང་དུ་ཡུལ་དང་བྲལ་བར་བསྒོམས་པས་ཅི་ཡང་མེད་པ། གཉིས་པ་དཔྱོད་པ་ཙམ་དང་བཅས་པའི་བསམ་གཏན་གསལ་བར་བྱུང་ཚོར་བཀག་པའི་རྣམ་ཤེས་ཙམ་དུ་བསྒོམས་པས་རྣམ་ཤེས་མཐའ་ཡས༑ དང་པོ་རྟོག་བཅས་རགས་པའི་འདུ་ཤེས་ནུབ་པ་ཡུལ་མི་གསལ་བ་ནམ་མཁའ་ལྟར་དངོས་པོ་མེད་པ་བསྒོམས་པས་ནམ་མཁའ་མཐའ་ཡས་སུ་གོལ་ལོ། །དེ་ལྟར་གོལ་བའི་བསམ་གཏན་བཞི་པོ་ཡང་རྩ་བ་འོད་གསལ་སྙིང་པོ་ལས། འཁྲུལ་དུས་གོང་ནས་འོག་ཏུ་མཆེད་ལ། ཕན་ཚུན་འཁོར་དུས་མ་ངེས་སོ། །འོན་ཀྱང་ཕལ་ཆེར་འོག་མ་འོག་མར་ལྷུང་བ་ཤས་ཆེ་སྟེ་འཆི་ཁར་སྔར་གྱི་སྲིད་རྩེའི་ཏིང་འཛིན་ཞིག་ནས། ཅི་ཡང་མེད་པའི་འདུ་ཤེས་ཙམ་དུ་ཤར་བས་ཅུང་ཟད་རགས་པར་སོང་ལ། དེ་ཉིད་ཚོར་བ་བདེ་བས་དེའི་ངང་ལ་ཆགས་པས་དེར་ལྷུང་ལ། དེ་བཞིན་དུ་རྣམས་ཤེས་ཀྱི་འཆི་ཀར་ནམ་མཁའ་མཐའ་ཡས་ཀྱི་སེམས་ཤར་ནས་དེར་རོ་མྱོང་མཚུངས་ལྡན་གྱིས་སྐྱེ་བ་ཡིན་ཏེ། སྔར་ནས་ཏིང་འཛིན་ལ་རྒྱུན་རིང་གོམས་པས༑ དེར་ཡང་དེའི་སེམས་གྲུབ་སླ་བའི་ཕྱིར་རོ། །དེ་དག་གི་རྟེན་གང་ན་ཡོད་ཅེ་ན། བཀོད་པ་ཆེན་པོ་འཇིག་རྟེན་བཀོད་པའི་ལེའུ་ལས་བྱུང་བ་བཞིན་ནམ༷་མཁ༷ར་བརྟེ༷ན་ན༷ས་རི༷མ་པ༷ར་གན༷ས་པའི་ཚུ༷ལ་ནི༷། མཁའ་དབྱིངས་ངང་ན་ཞིང་འདི་བཀོད་པའི་རྩེ་མོའི་ཆ་པ༷དྨ་རྣམ༷་པར༷་བརྩེག༷ས་པ༷་ཞེས་བྱ་བའི་ནམ༷་མཁ༷འ་ལ༵། ཡོ༷ད་མི༷ན་མེ༷ད་མི༷ན་གྱི་སྐྱེ་མཆེ༷ད་ཉེ༷ར་བ༷ར་བརྟེ༷ན་ཏེ། ནང་གི་ཏིང༷་ངེ་འ༷ཛིན་སྲིད་རྩེའི་ངང་གཅི༷ག་གི༷ས་བསྐལ༷་ཆེ༷ན་བ༷རྒྱད་ཁྲི༷་འ༷དའ་སྟེ་དེའི་ཡུན་ལ་གནས་སོ། །དེ༷འི་འོ༷ག་དཔ༷ག་ཚ༷ད་སྟོང་ཕྲ༷ག་སུམ༷་ཅུ་ན༷། ཡིད་རྣམ༷་པར་རོ༷ལ་པའི་འཁོ༷ར་ལོ༷་ཅ༷ན་གྱི༷་ན༷མ་མཁ༷འ་ལ༷། ཅི༷་ཡ༷ང་མེད༷་པ༷འི་སྐྱེ༷་མཆེ༷ད་ལ་བརྟེ༷ན་པ༷འི་ལྷ་རྣམས་ནི༷་བསྐལ༷་ཆེ༷ན་དྲུག༷་ཁྲི༷འི་བ༷ར་དུ་༷གན༷ས་པ༷འོ༷། །དེ༷་ན༷ས་དཔ༷ག་ཚ༷ད་སྟོང༷་ཕྲག༷་ཉི༷་ཤུའི༷་འོག༷་ཏུ་ཡིད་རྣམ༷་པར་རོ༷ལ་པའི་འཁོ༷ར་ལོ༷་འ༷ཕྲོ་བ་ཞེས་པ༷འི་ན༷མ་མཁ༷འ་ལ༷། རྣ༷མ་ཤེ༷ས་མཐ༷འ་ཡ༷ས་པའི་ལྷ་རྣམས་བསྐ༷ལ་ཆེ༷ན་བཞི༷་ཁྲིར༷་གནས༷་སོ། །དེའི༷་འོ༷ག་དཔ༷ག་ཚད༷་སྟོང༷་ཕྲག༷་གཅི༷ག་ཉི༷ད་གཞལ་བ་ན༷་སྤྲིན༷་ཆེན་རྣ༷མ་པར༷་རོལ༷་པ་ཞེས་པའི༷་ནམ༷་མཁའ༷་ལ༷་ནམ༷་མཁ༷འ་མཐའ༷་ཡ༷ས་ཀྱི་ལྷ་རྣམས་བསྐལ༷་ཆེ༷ན་ཉི༷་ཁྲིར༷་གནས༷་སོ། །འདི་དག་ནང་གི་ཏིང་ངེ་འཛིན་གྱི་དགའ་བདེ་ལ་སྤྱོད་པའོ། །
གཉིས་པ་༼སྒྲ་དོན༽ནི།
དེ་ཡང་ཁམས་གཞན་གྱི་གཟུགས་ལྟར་མེད་པའི་ཆ་ནས་དེ་ལྟར་བརྗོད་ཀྱང༌། ཏིང་ངེ་འཛིན་གྱི་ལུས་ཙམ་དུ་ཡོད་པར་བསྟན་ཏེ། དེ༷་ལྟ༷ར་ཡང་གཟུགས༷་མེད༷་རྣམ༷་པ༷་བཞི༷་པོ༷་ཡི་ལྷ་དེ་ཡང༷༌། འདོ༷ད་ཁམས་དང་གཟུ༷གས་ཁམས་པ་ཇི༷་བཞི༷ན་དུ་གདོས༷་བཅ༷ས་ཤ་ཁྲག་གི་ལུས་དང་སྣང་བ་འོད༷་ཀྱི་ལུས་མི༷ན་པ༷ས། རྣམ༷་ཤེ༷ས་སམ་རིག་པ་མི༷་གཡོ༷་བར་ཏིང༷་ངེ་འཛི༷ན་གྱི་ལུས་ལ་རྩེ༷་གཅི༷ག་ཏུ་བརྟེན་པ་ཉི༷ད་དོ། །དེར་མ་ཟད་ཡི༷་དྭག༷ས་ཕལ་མོ་ཆེ་དག༷་ད༷ང་བ༷ར་དོ༷འི་སེ༷མས་ཅ༷ན་བཞིན༷་དུ་གཟུགས་རང་མཚན་པ་མེད་ཀྱང་རྨི་ལམ་ནང་ལྟར་ཡོད་སྙམ་པའི་བག་ཆགས་འགྱུ༷་བྱེད༷་ཡི༷ད་ཀྱི༷་ལུ༷ས་སུ༷འང་མེད༷་པ༷ས་ན༷། རྣམ༷་ཤེ༷ས་སམ་རྣམ་རྟོག་འགྱུ་བ་མངོན་གྱུར་པ་ནུབ་པས་ནང༷་གས༷ལ་དྭངས་ལ་མི་གཡོ་བའི་ཏིང༷་འཛི༷ན་ཞི༷་བདེ༷ར་གན༷ས་སོ། །དེ་བཞིན་དུ་དམྱ༷ལ་བ་ལྟར༷་མྱོང༷་བ་རིག༷་པའི་སྡུག༷་བསྔལ༷་གྱི་ལུས༷་ཀྱང་མེད༷་པས༷་གཟུགས་མེད་དང༌། རྩེ༷་གཅི༷ག་ཞི༷་བདེ༷འི་བས༷མ་གཏ༷ན་གྱི་ཆུ༷་བོ༷ས་བརླན༷་པ་དེ༷་ཡི་ཕྱིར༷་རིག་པ་ཏིང་འཛིན་གྱི་ངང་དུ་ཤེས་པ་ཙམ་གྱི་ཆར་གནས་པས། སྟོང་པ་ལྟར་སྣང་གི་ལུས་སམ་སྟོང༷་རི༷ག་ཏིང༷་འཛི༷ན་གྱི་ལུས༷་ཞེ༷ས་བྱ༷། འདི་ནི་ཐུན་མིན་སྔགས་དང་ཤིན་ཏུ་མཐུན་པའི་གནད་གལ་པོ་ཆེ་སྟེ། རྡོ་རྗེ་གསུམ་གྱི་བསྒྲུབ་གཞི་གཉུག་མའི་སྒོ་གསུམ་པོ་ནམ་ཡང་འབྲལ་མི་ཤེས་ལ། དེའི་སྟེང་གི་བག་ཆགས་ཕྲ་བའང་འཕོ་མེད་ཀྱི་སྐུ་མཐར་ཐུག་མ་གྲུབ་བར་དུ་མི་ལྡོག་པས་གཟུགས་མེད་ལའང་ཏིང་འཛིན་གྱི་ལུས་ཡོད་ཅིང༌། དེ་ལྟ་ན་ཐེག་ཆེན་གྱི་མདོ་རྣམས་ལས་ཀྱང་སྟོན་པ་ལ་གཟུགས་གཟུགས་མེད་ཀྱི་ལྷས་བསྐོར་བ་དང༌། སྟོང་གསུམ་དར་ཡུག་གི་དཔེའི་སྐབས་སུ། གཟུགས་མེད་པའི་གཞལ་ཡས་ཁང་གི་ཚད་དུ་ནི་གཟུགས་མེད་པའི་གཞལ་ཡས་ཁང་བྲིས་ཞེས་སོགས་གསུངས་པའི་དོན་རྣམས་ཀྱང་བདེ་བླག་ཏུ་འཆད་ནུས་སོ། །ཁམས་གསུམ་བརྩེགས་མར་གནས་པ་ལུགས་འདིར་མ་ཟད་དུས་ཀྱི་འཁོར་ལོའི་དགོངས་པའང་ཡིན་ནོ། །
གསུམ་པ་༼རྩོད་སྤང་༽ནི།
དེ༷་ལྟ༷ར་རྟེན༷་སྟོང་རིག་གི་ལུས་དང༷་ནམ་མཁའ་བརྟེ༷ན་པའི༷་ཚུལ༷་ཙམ་ཞིག་བསྟན༷་པ༷ས་གཟུ༷གས་མེད༷་པ༷་ལ༷་གན༷ས་ས་དང་གཟུ༷གས་ཡོད་པར་འདོ༵ད་པ༷་མི༷ན་ཏེ། གནས༷་ནི༷༷་ཁ༷ང་ཁྱི༷མ་དང་ཡུལ༷་ལ༷་སོག༷ས་པ༷་ཡིན་པར་གྲགས་པ་སྟེ༷། གཟུག༷ས་ནི༷་རང༷་གི་མཚ༷ན་ཉིད་ཕ༷ན་ཚུན༷་དུ་སྣང༷་ནུས༷་པ༷་ཡིན་ན། དེ༷་མེད༷་པའི་ཕྱི༷ར་ན༷་གཟུག༷ས་དང་གན༷ས་དངོ༷ས་སུ་སྣང༷་བ་མེད༷་དོ། །གལ་ཏེ་ཕན་ཚུན་བརྟེ༷ན་པ༷ར་བསྟན༷་པས༷་གཟུགས་ཡོད༷་དགོས་ན༷་མིང༷་བཞི༷་ཡི༷་ཕུང༷་པོ་ཉིད༷་ཀྱང༷་དེ༷་ལྟར༷་གཟུགས་ཡོད་པས་འགྱུར༷༷་བ༷༷་ཉིད༷༷་དེ། གཟུགས་ཕུང་འདི་ལ་སེམས་རྒྱུད་བརྟེན་ནས་གནས་པར་འདོད་པ་བཞིན་གཟུགས་མེད་པ་མིང་བཞིའི་ཕུང་པོ་ལ་སེམས་རྒྱུད་བརྟེན་པར་འདོད་པས་སོ། །ནམ༷་མཁའི༷་གོ༷་རི༷མ་ཙམ་ཞིག་བསྟན༷་པ༷ས་གནས་དེར༷་འགྱུར༷་ན༷། གཟུགས་མེད་གང་དུ་ཤི་བ་ན༑ ༑དེར་ནི་མིང་བཞིའི་ཕུང་པོ་གནས། །ཞེས་གང༷་དུ༷་ཤི༷་ས་དེ་ན་ཡོད་པར་འདོད་པའང༷་དེ༷་དང༷་ཅི༷ས་མི༷་མཚུ༷ངས། ཏིང་ངེ་འཛིན་གྱི་སྟོབས་ཀྱིས་གང་དུ་འགྲོ་བའི་ནམ་མཁའི་རིམ་པ་དེར་ངང་གིས་གནས་ཏེ། ཁམས་གསུམ་གྱི་གོང་མ་ཡིན་པའི་ཕྱིར། དེ༷ས་ན༷་ཚུལ༷་འདི༷་ནི༷་རྒྱུད༷་སྡེ༷ར་ར༷བ་ཏུ༷་བཤ༷ད་དེ། བཀོད་པ་ཆེན་པོ་ཡིད་བཞིན་མཆོག་གི་རྒྱུད་དང༌། བི་མ་ལས་མཛད་པའི་མུ་ཏིག་ཕྲེང་བའི་རྒྱུད་འགྲེལ་དང༌། པདྨའི་བསྟན་པའི་སྲོག་ཤིང་ལས་གསལ་བར་གསུངས་པའི་ཕྱིར། ལེག༷ས་བཤ༷ད་དམ༷་པའི༷་ཕུལ༷་དུ༷་འདི༷་ཟུང༷ས་ཤིག༷་ཅེས་གདམས་པའོ༑ ༑
གཉིས་པ༼གཟུགས༽།
དེ༷་ནས༷་གཟུག༷ས་ཁམ༷ས་པ་དག༷་གི༷་རང༷་བཞི༷ན་བཤད་པ་ནི༷་རྒྱུ་བསམ༷་གཏ༷ན་བཞི༷་དང༷་དགེ༷་བ༷་བཅུ༷་སྤྱོད་འབྲས༷་ཀྱི༷ས། གདོས་བཅས་ཀྱི་དངོས་པོར་མེད་པའི་འོད༷་ཀྱི༷་ལུ༷ས་ལ༷་སེ༷མས་ཀྱི༷་རྒྱུ༷ད་བརྟེ༷ན་ན༷ས། ཚ་གྲངས་བཀྲེས་སྐོམ་ན་འཚེ་རྒས་རྒུད་སོགས་མེད་པར་ཏིང༷་ངེ་འཛི༷ན་གྱི་དགའ༷་བ༷ས་ཉིན་མཚན་རིས་སུ་མེད་པར་དུས་འདའ་བས་ཡུན༷་རིང༷་དུ་གན༷ས་པ༷་ཡི༷ན་ནོ། །དེ་ཡང་འཕགས་པའི་གནས་ལྔ་ནི། ན༷མ་མཁ༷འ་མཐ༷འ་ཡས༷་ཀྱི་སྐྱེ༷་མཆེ༷ད་ཀྱི་འོ༷ག་ད༷ག་ནས༷་དཔག༷་ཚད༷་སྟོང༷་ཕྲག༷་ཉི༷་ཤུ༷་གཞལ༷་བ༷་ན༷། རི༷ན་ཆེ༷ན་འཆི༷ང་བུ༷་རྣམ༷་པར་བཀོ༷ད་པ་ཞེས་བྱ་བའི་ནམ༷་མཁ༷འ་ལ། གོང༷་མ༷་ནམ་མཁའ་མཐའ་ཡས་པ་མར་ཐིགས་པའི་ཚུལ་དུ་ལྷུང་བ་ལ༷ས་མཆེ༷ད་པ་ཞེས་ཏིང་འཛིན་གོང་མ་ལས་རགས་པའི་དོན་བཟུང་བའི་འདུ་ཤེས་ཡོད་པ་ལས་སྣང་བ་འོ༷ད་གས༷ལ་དྭང༷ས་པའི༷་གཟུག༷ས་ཕྱི་ནང་མེད་པར་ཟང་ཐལ་ཞིང་རྫུ་འཕྲུལ་གྱིས་འགྲོ་བ་ཏིང༷་འཛི༷ན་སྐྱོན༷་མེ༷ད་འཕག༷ས་པའི༷་གནས༷་ཐོབ༷་སྟེ༷། གན༷ས་གཞ༷ན་གཟུགས་སུ་སྣང༷་བ༷་ཀུ༷ན་གྱི༷་རྩེར༷་གྱུར༷་པ༷ས་འོག༷་མི༷ན་ཞེས༷་བྱ༷་སྟེ་དེར༷་གན༷ས་པའི་ལྷ༷་རྣམ༷ས་ཀྱང༷༌། ལུས༷་བོང༷ས་ཀྱི་ཚད་དཔ༷ག་ཚད༷་ཁྲི༷་དང༷་དྲུ༷ག་སྟོང༷་ལ། ཚེ༷་ཡི༷་ཚད༷་ཀྱང༷་བ༷ར་གྱི་བསྐལ༷་པ་དེ༷་སྙེད༷་དེ་ཁྲི་དྲུག་སྟོང་ཐུབ༷་བོ། །དེ་བཞིན་དུ་རི༷ན་ཆེ༷ན་མཐོ༷ན་མཐིང༷་སྤྲས༷་པ༷འི་ནམ༷་མཁ༷འ་ལ༷། ལྟ་བ་རྣམ་པར་དག་པ་མཐོང་བས་ཤི༷ན་ཏུ༷་མཐོང༷་བ་སྟེ༷་ལུས༷་བོ༷ངས་དཔ༷ག་་ནི༷་བརྒྱད༷་སྟོང༷་ལ་ཚེ༷་ཡང༷་བ༷ར་བསྐལ༷་གྱི་གྲངས་དེ༷་སྙེད༷་དོ། །རི༷ན་ཆེ༷ན་རྣམ༷ས་མཛེས་ཞེ༷ས་བྱའི༷་ནམ༷་མཁ༷འ་ལ༷། གོང༷་མ༷་ལ༷ས་མཆེ༷ད་པ་ལུས་སེམས་ཉེར་ཞིའི་བདེ་བ་གྱ་ནོམ་པ་དང་ལྡན་པས་གྱ༷་ནོམ་སྣང༷་བའི༷་ལྷ༷་སྟེ། ལུས༷་བོང༷ས་དཔ༷ག་ཚད༷་བཞི༷་སྟོང༷་གས༷ལ་བ༷་ལས༷། ཚེ༷་ཡང༷་བར༷་བསྐལ༷་དེ༷་སྙེད༷་དུ་ཐུབ༷་པ༷་ཡིན༷་ནོ། །རི༷ན་ཆེན༷་ཟེ༷་བ༷་སྨུག༷་གུ༷་ཞེས་བྱའི༷་ནམ༷་མཁ༷འ་ལ༷༑ ལུས་སེམས་ལ་འདོད་གདུང་ཉེ་བར་ཞི་བས་མི༷་གདུང༷་བ༷་སྟེ་དཔ༷ག་ཚད༷་ཉིས༷་སྟོང༷་གི་ལུས༷་ལ་ཚེ༷་ཡང༷་བ༷ར་གྱི༷་བསྐལ༷་པ༷་དེ༷་སྙེ༷ད་དོ༷། །རི༷ན་ཆེ༷ན་ཤེ༷ལ་གྱི་ཁ༷ང་བུ༷་བརྩེག༷ས་པ༷འི་ན༷མ་མཁ༷འ་ལ༷། སྔར་བས་ཏེ་གོང་མ་ལས་ལུས་བོངས་ཆུང་བས་མི༷་ཆེ༷་བ༷་སྟེ་ལུས༷་བོ༷ངས་དཔ༷ག་ཚ༷ད་སྟོང༷་དང་ཚེ༷་ཡ༷ང་བ༷ར་བསྐ༷ལ་སྟོང༷་ཕྲག༷་གཅི༷ག་ཡི༷ན་ནོ༷། །དེ་ནས་སོ་སྐྱེའི་གནས་རྣམས་ནི༑ རི༷ན་ཆེ༷ན་ར༷བ་མཛེ༷ས་རྣམ༷་པར་བརྡ༷ལ་བའི་ནམ༷་མཁའ༷་ལ༷་སོ་སྐྱེའི་བསོད་ནམས་ཆ་མཐུན་གྱི་དགེ་འབྲས་ཆེ་བས་འབྲས༷་བུ༷་ཆེ༷འི་ལྷ༷་དཔ༷ག་ཚད༷་ལྔ༷་བརྒྱའི༷་ལུས༷་དང༌། ཚེ༷་ཡ༷ང་བ༷ར་གྱི༷་བསྐལ༷་པ༷་དེ༷་སྙེ༷ད་དོ༷། །རི༷ན་ཆེ༷ན་ཀ༷་ལི༷་མདོག་མཛེས་ཀྱིས་སྤྲས༷་པའི༷་ནམ༷་མཁ༷འ་ལ༷་ཚད་མེད་བཞིའི་བསོད་ནམས་ལས་གཙོ་བོར་སྐྱེས་པ་བསོ༷ད་ནམ༷ས་སྐྱེས༷་ཀྱི་ལྷ༷་སྟེ་ལུས༷་བོ༷ངས་དཔ༷ག་ཚད༷་ནི༷་ཉི༷ས་བརྒྱ་ལྔ༷་བཅུ༷་དང་བ༷ར་བསྐལ༷་དེ༷་སྙེད༷་ཀྱི་ཚེ༷་ཐུབ་བོ། །རི༷ན་ཆེ༷ན་སྤྲིན༷་ཚོ༷གས་རྣམ་པར་སྟུག༷་པོའི༷་ནམ༷་མཁ༷འ་ལ༷། སྤྲིན་མེད་པའི་ཉི་མའི་སྣང་བ་དང་འདྲ་བས་སྤྲིན༷་མེ༷ད་ལྷ༷་སྟེ་དེ༷་ཡི་ལུས༷་བོ༷ངས་དཔ༷ག་ཚད༷་ནི༷་བརྒྱ༷་དང༷་ཉེ༷ར་ལྔ༷་བ༷ར་གྱི་བ༷སྐལ་པ་དེ༷་སྙེད༷་ཀྱི་ཚེ༷༷འོ༑ ༑རི༷ན་ཆེ༷ན་འོ༷ད་རྣམ་པར་འབྱིན༷་པ་ཞེས༷་བྱའི༷་ནམ༷་མཁ༷འ་ལ༷། དགེ་བ་རྒྱ་ཆེར་རྒྱས་པའི་འབྲས་བུས་བསྐྱེད་པའི་ཕྱིར་དགེ༷་རྒྱས༷་ཏེ་དཔ༷ག་ཚད༷་དྲུག༷་ཅུ་རྩ༷་བཞི༷འི་ལུས༷་དང་ཚེ༷་ཡི༷་ཚད༷་ཀྱང༷་བར༷་བསྐ༷ལ་དེ༷་སྙེད༷་དོ༷། །རི༷ན་ཆེ༷ན་ཨི༷༷ནྡྲ༷༷་ནཱི༷༷་ལའི༷་ནམ༷་མཁའ༷་ལ༷། དགེ་རྩ་འབྲིང་དུ་སྤྱད་པ་ཚད་མེད་པའི་འབྲས་བུ་ལས་བྱུང་བས་ཚད༷་མེ༷ད་དགེ༷འི་ལྷ༷་སྟེ༷་ལུས༷༷་བོ༷༷ངས་དཔ༷ག་ཚ༷ད་ནི༷་སུ༷མ་ཅུ༷་རྩ༷་གཉིས༷་བར༷་བསྐལ༷་དེ༷་སྙེད༷་ཀྱི་ཚེ༷འོ། །རིན༷་ཆེན༷་པེ༷་ཏང་ཀི༷་ལིང༷་གིས་སྤྲས་པའི་ནམ༷་མཁ༷འ་ལ༷། གོང་མ་ལས་དགེ་རྩ་ཆུང་བས་དགེ༷་ཆུང༷་སྟེ་དཔ༷ག་ཚད༷་བཅུ༷་དྲུག༷་གི་ལུས་དང་བར༷་བསྐལ༷་དེ༷་སྙེད༷་ཀྱི་ཚེ༷འོ། །རིན༷་ཆེ༷ན་ཤྲཱི༷་ཀུ༷་ཏྲ༷འི༷་ནམ༷་མཁ༷འ་ལ༷་ཁ་དོག་དང་འོད་ཟེར་ཤིན་ཏུ་གསལ་བས་འོ༷ད་གས༷ལ་ཏེ་དཔ༷ག་ཚད༷་བརྒྱད༷་ཀྱི་ལུས༷་བོངས་དང་ཚེ༷་ཡང་དེ་དང་མཚུང༷ས་པར་ལྡ༷ན་ཏེ་བར་བསྐལ་བརྒྱད་དོ། །རི༷ན་ཆེ༷ན་ཀེ༷་ཀེ༷་རུ༷ས་རྣམ་པར་སྤྲ༷ས་པའི་ནམ༷་མཁ༷འ་ལ༷། ལུས་ལ་འོད་ཚད་མེད་ཡོད་པས་ཚད༷་མེ༷ད་འོ༷ད་ཀྱི༷་ལྷ༷་སྟེ་དཔ༷ག་ཚ༷ད༷་བ༷ཞི་པ༷འི་ལུས༷་དང་ཚེ༷་ཡ༷ང་བ༷ར་གྱི༷་བསྐལ༷་པ༷་དེ༷་སྙེད༷་དོ༷། །རི༷ན་ཆེ༷ན་དཔ༷འ་བ༷འི་འོ༷ད་ཀྱི༷་ན༷མ་མཁ༷འ་ལ། གོང་མ་བས་འོ༷ད་འཕྲོ་བ་ཆུང༷་བས་འོད་ཆུང་སྟེ་དཔ༷ག་ཚ༷ད་གཉི༷ས་ཙམ་གྱི་ལུས༷་དང་ཚེ༷་ཡང་བར་བསྐལ་དེ་མཚུང༷ས་སོ༷༑ ༑རིན༷་ཆེ༷ན་ཀེ༷་རུ༷་ཛ༷་ཡི༷་ནམ༷་མཁ༷འ་ལ༷། འདོད་པའི་སྐྱོན་དག་པས་ཚངས་ལ་འོག་མ་ལས་ལུས་ཆེ་བས་ཚང༷ས་ཆེ༷ན་ཏེ་ལུས༷་བོ༷ངས་དཔ༷ག་ཚད༷་ཕྱེད༷་དང༷་གཉིས༷་པ། ཚེ༷་ཡང༷་བ༷ར་གྱི་བསྐ༷ལ་པ༷་དེ༷་སྙེད༷་དོ༷། །རི༷ན་ཆེ༷ན་ས༷་མི༷་ཀ༷་ཡི༷་ནམ༷་མཁ༷འ་ལ༷༷། ཚངས་པ་ཆེན་པོའི་མདུན་ན་འདོན་བྱེད་པས་ཚང༷ས་པ༷་ཀུན༷་འཁོར་ཏེ་དཔ༷ག་ཚད༷་གཅི༷ག་གི་ལུ༷ས་དང་ཚེ༷་ཡང་བར་བསྐལ་གཅིག་གོ །རི༷ན་ཆེ༷ན་པི༷་ཏང༷་ཀ༷་ཡི༷་ནམ༷་མཁ༷འ་ལ༷། སྡིག་པ་སྤངས་ཏེ་ཚད་མེད་བཞི་ལ་གནས་པས་ཚང༷ས་རི༷ས་ཏེ་དཔ༷ག་ཚད༷་ཕྱཻད༷་ཀྱི་ལུས༷་ཏེ་གཞུ་འདོམ་ཉིས་སྟོང་དང་བ༷ར་བསྐལ༷་ཕྱེད༷་ཀྱི་ཚེའོ། །དེ་ལྟར་གཟུགས་ཁམས་རྣམས་ཀྱི་ཚེ་ཚད་བར་བསྐལ་ཁོ་ནའི་དབང་དུ་མཛད་པ་འདི་གཞན་དང་ཅུང་མི་འདྲ་ཡང༌། སྤྱིར་གནས་རིས་རྣམས་ཀྱི་ཚེ་ཚད་མི་འདྲ་བ་སྣ་ཚོགས་མདོ་ནས་གསུངས་པ་དང༌། གནས་ཀྱི་ཚད་དབྱིབས་མི་འདྲ་བ་མདོ་རྒྱུད་སོ་སོར་གསུངས་པ་སྣ་ཚོགས་ཡོད་པས་གཞན་ལ་བརྟེན་ནས་འདི་མི་འཐད་པར་མི་བསམ་སྟེ། འགྲེལ་ཆུང་ལས། གང་གི་ཕྱིར་འདི་ནི་རྣམ་པར་བཞག་པ་གཞན་ཁོ་ན་སྟེ། དེའི་ཕྱིར་ཐེག་པ་གཞན་ལ་བརྟེན་ནས་ནི་ནམ་དུ་ཡང་སུན་འབྱིན་བརྗོད་པར་མི་བྱའོ། །ཞེས་གསུངས་པ་བཞིན་ནོ། །ཐོག་མར་གཟུགས་མེད་ནས་འོག་མིན་དུ་མཆེད་པ་སོགས་འདི་ལ་འཕགས་པ་འོག་སར་ལྷུང་བ་མི་སྲིད་པས་ཐེག་དམན་ལྟར་ན་མི་འདོད་ཀྱང༌། ཐེག་ཆེན་གྱི་མདོ་ལས་བྱང་སེམས་རྣམས་གནས་གོང་འོག་ཀུན་ཏུ་སྐྱེ་བ་ལེན་པར་གསུངས་པ་བཞིན་ཤེས་པར་བྱའོ། །གཟུགས་ཁམས་ཀྱི་ལྷ་དེ༷་ད༷ག་རང་རང་གི་གཞ༷ལ་མེ༷ད་ཁང༷་དང་བཅ༷ས་རྫུས༷་ཏེ་སྐྱེས༷་པས༷་ཕ༷་དང༷་མ༷་མེད༷་པ་དང་དབང་པོ་ཀུན༷་རྫོ༷གས་དང་པོ་ནས་གོ༷ས་དང༷་བཅ༷ས་སྐྱེ་བ་དང༌། ཏིང༷་ངེ་འཛི༷ན་གྱི་ཟས༷་ལ་སྤྱོད༷་པས་ཁམ༷ས་ཟས་ཀྱིས༷་མི༷་འཚོ༷་བ་སྟེ༷། རྣམ༷་པ་བཞི༷་ཡོ༷ན་ཏ༷ན་དེ་དག་གི་རང༷་བཞི༷ན་ཉི༷ད་དེ། གཞན་ཡང་འདོད་ཁམས་ལྟ་བུའི་སྡུག་བསྔལ་དང༌། རྣམ་རྟོག་རགས་པ་མངོན་གྱུར་ཁྲོ་བ་སོགས་མེད་དེ་ཞི་གནས་ཀྱིས་བརླན་པའི་ཕྱི༷ར་རོ༷། །དེ་དག་བྱམས་སོགས་ཚད་མེད་བཞི་སྔར་བསྒོམས་པའི་འབྲས་བུ་མངོན་དུ་བྱས་པ་སྟེ། འོན་ཀྱང་ཉོན་མོངས་དང་ལྡན་ཞིང་སྒྲིབ་པ་དང་བཅས་པས་འཆི་འཕོ་དང་གནས་པ་ལ་རང་དབང་མེད་ཕྱིར་གནས་ངན་ལེན་གྱི་སྡུག་བསྔལ་ཡོད་ལ། ཁམས་གོང་མའི་ཏིང་འཛིན་གྱི་ཚོར་བདེ་ལ་ཆགས་པ་དེ་དག་ལ་སྲིད་པའི་འདོད་ཆགས་ཞེས་བྱའོ། །
གསུམ་པ་འདོད་ཁམས་ལ། མཐོ་རིས་དང༌། ངན་སོང་གཉིས། དང་པོ་ལ། ལྷ་དང་མི་གཉིས་ལས། དང་པོ་ལ། དངོས་དང༌། ཞར་བྱུང་ལྷ་མིན་གཉིས། དང་པོ་ལ་བསྟན་བཤད་གཉིས༑ དང་པོ།
འདོ༷ད་པའི༷་ཁམ༷ས་ལ༷་ལྷ༷་ཡི་རིག༷ས་དྲུག༷་ཡོད་པ་དེ་ཉིད་བཤ༷ད་པ༷་ནི་ཞེས་སོ། །
གཉིས་པ་ལ། ནམ་མཁའ་ལ་གནས་པ་དང༌། ས་ལ་གནས་པའོ། །དང་པོ་ལ་གནས་སོ་སོའི་བྱེ་བྲག་དང༌། གནས་དེ་དག་གི་ཁྱད་པར་གྱི་ཆོས་འགའ་བཤད་པའོ། །དང་པོ་ལ།
གནས་རིས་བཞི་ཡོད་པའི་གོང་མ་དེ་ནི་ཚངས་རིས་ནས་འོག་ཏུ་གཞལ་བ་ན་ཡོད་དེ། དཔ༷ག་བསམ༷་གྱི་ཤིང་རི༷ན་ཆེ༷ན་རབ་ཏུ་བརྒྱན༷་པ་ཞེས་པའི༷་ནམ༷་མཁའ༷་ལ༷། གཞན་གྱིས་སྤྲུལ་པའི་ལོངས་སྤྱོད་ལ་དབང་བྱེད་པས་སམ། སྤྲུལ་བའི་རྫས་རང་གིས་སྤྲུལ་ཡང་གཞན་དུ་སྣང་བའི་འབྱོར་པར་གྱུར་པས་གཞ༷ན་འཕྲུལ༷་དབང་བྱེད་པ་སྟེ་རྒྱང༷་གྲག༷ས་ཕྱེད༷་དང༷་གཉིས༷་ཀྱི༷་ལུས༷་ཏེ་གཞུ༷་འདོ༷མ་ཕྱེད༷་དང༷་བརྒྱད༷་བརྒྱའི༷་རང༷་བཞི༷ན་ཏེ༷། ཚེ་ཚད་མིའི་ལོ༷་སྟོང༷་དྲུག༷་བརྒྱ༷་ཉིན༷་ཞག༷་གཅི༷ག་ཏུ་བརྩི༷ས་པའི༷་རང༷་ལོ༷་ཁྲི༷་དང་དྲུག༷་སྟོང༷་ཐུབ༷་པ༷་ཡིན༷་ནོ། །དེ་བཞིན་དུ་དེའི་འོག་དཔ༷ག་བས༷མ་གྱི་ཤིང་མཐོ༷ང་མཛེ༷ས་ཞེས༷་བྱ༷་བས་བརྒྱན་པ༷འི་ན༷མ་མཁ༷འ་ལ༷། རང་གིས་སྤྲུལ་པ་ལ་དབང་བྱེད་པའི་ལོངས་སྤྱོད་ཡོད་པས་འཕྲུལ༷་དག༷འ་བ་སྟེ་རྒྱང༷་གྲག༷ས་གཅི༷ག་ད༷ང་བ༷ཞི་ཆ༷འི་ལུས༷་ཏེ། དེ་ག༷ཞུ་འདོ༷མ་དུ་བྱས་ན་ལྔ༷་བ༷རྒྱ་ད༷ང་བ༷རྒྱ་དང༷་ཉི༷་ཤུ་རྩ་ལྔ༷འོ། །ཚེ་ཚད་མི༷་ལོ༷་བརྒྱད༷་བ༷རྒྱ་ཉི༷ན་ཞག༷་གཅི༷ག་ཏུ་བརྩི༷ས་པ༷འི་ར༷ང་ལོ༷་བརྒྱ༷ད་སྟོང༷་གི་བ༷ར་དུ༷་གན༷ས་པ༷་ཡིན༷་ནོ། །དེའི་འོག་དཔ༷ག་བས༷མ་གྱི་ཤིང་མི༷ག་མཛེ༷ས་ཞེས་པས་བརྒྱན༷་པའི༷་ནམ༷་མཁ༷འ་ལ༷། དགའ༷་ལྡ༷ན་ཞེས་ཐེག་པ་ཆེན་པོའི་ཆོ༷ས་ཀྱི་མཆོ༷ག་དང་ལོང༷ས་སྤྱོ༷ད་གཉིས་ཀའི་དགའ༷་བ༷་དང་ལྡན་པ་ཅ༷ན་ཏེ། བསྐལ་བཟང་སངས་རྒྱས་ཀྱི་རྒྱལ་ཚབ་རེ་རྟག་པར་བཞུགས་པའི་གནས། རྒྱང༷་གྲ༷གས་གཅི༷ག་གི་ལུས༷་ཡིན་པས་གཞུ༷་འདོ༷མ་ལྔ༷་བ༷རྒྱ་སྟེ༷། མི༷་ལོ༷་བཞི༷་བརྒྱ༷་ཉི༷ན་ཞ༷ག་གཅི༷ག་བརྩིས༷་པའི༷་རང༷་ལོ༷་བཞི༷་སྟོང༷་བར༷་རྙེད༷་ཐུབ༷་པ༷འོ༷། །དེའི་འོག དཔ༷ག་བས༷མ་གྱི་ཤིང་ཡིད༷་འགྱུར༷་བ་ཞེས་པས་བརྒྱན༷་པའི༷་ནམ༷་མཁ༷འ་ལ༷། ལྷ་མ་ཡིན་གྱི་འཐབ་རྩོད་དང་བྲལ་བས་འཐ༷བ་བྲ༷ལ་ལམ་ལྷ་ཁྱེའུ་ཕོ་མོ་གཉིས་པང་ན་དུས་གཅིག་ལ་སྐྱེ་བས་མཚེ་མ་ཞེས་བྱ་སྟེ་ལུས༷་བོངས་༷རྒྱང༷་གྲ༷གས་གཅིག་ལ་ཆ་བཞིར༷་བྱས་པའི་ཆ་གསུམ༷་སྟེ༷་གཞུ༷་འདོ༷མ་སུམ༷་བརྒྱ༷་དང་བདུ༷ན་ཅུ༷་རྩ༷་ལྔ༷འོ༷། །མི༷་ལོ༷་ཉིས༷་བརྒྱ༷་ལ་ཞ༷ག་གཅི༷ག་ཏུ་བརྩིས་པ༷་ཡི༷་རང༷་ལོ༷་ཉིས༷་སྟོང༷་གི་བར༷་སྙེད༷་དུ་གན༷ས་པ༷འོ༷། །
གཉིས་པ༼གནས་དེ་དག་གི་ཁྱད་པར་གྱི་ཆོས་འགའ་བཤད་པའོ༽།
དེ༷་ལྟ༷ར་འདོ༷ད་ལྷའི༷་ལོང༷ས་སྤྱོད༷་ནི་ཕུན༷་སུམ་ཚོག༷ས་ཏེ༷། བདུ༷ད་རྩིའི༷་ཁ་ཟ༷ས་དང་བཏུང་བ་ལྷའི་གོས་དཔག་བསམ་གྱི་ཤིང་ལས་གང་འདོད་འབྱུང་བ་ལ་སོ༷གས་པ་ཤིན༷་ཏུ༷་རྒྱ༷་ཆེ༷་བ་ཡོད་པའོ༷། །གཙོ་བོར་ནི་ཁམས་ཀྱི་ཟས་དང་འཁྲིག་པའི་བདེ་བ་ཡིན་པས། ཕོ་མོ་འདོ༷ད་པ༷་སྤྱོད༷་པ༷་ལའང༷་གཞན༷་འཕྲུ༷ལ་ནས༷་རིམ༷་པ་བཞི༷ན། གཞན་འཕྲུལ་ལ་ཕན་ཚུན་བལྟས༷་པ་ཙམ་གྱིས་ཚིམ་པ་དང་དེ་བཞིན་དུ་འཕྲུལ་དགར་དགོ༷ད་པས་དང་དགའ་ལྡན་ན་ཕན་ཚུན་ལ༷ག་བཅང་གིས་རེག་པས་དང་མཚེ་མ་ན་གཉི༷ས་གཉིས༷་ཕན་ཚུན་འཁྱུད༷་པས་ཚིམ་པ༷་སྟེ༷། དེ་དག་རིམ༷་བཞི༷ན་གཞན་འཕྲུལ་ན་གཅིག༷་དང་འཕྲུལ་དགར་གཉིས༷་དང་དགའ་ལྡན་ན་གསུམ༷་དང་མཚེ་མར་བཞི༷ར་ལྡ༷ན་པ༷་ཉིད༷་དེ་སུམ་ཅུ་རྩ་གསུམ་མན་ཆད་ན་བཞི་ག་ཡོད་པའོ། །ལྷའི་བུ་བུ་མོ་དེ་དག་བཙ༷འ་བ༷འང༷་པ༷ང་ནས༷་གོས༷་མེད༷་པར་གཅེར༷་བུར༷་རྫུས་ཏེ་སྐྱེ་བ་སྟེ༷། གཞན་འཕྲུལ་དབང་བྱེད་ལ་བྱིས་པ་ལོ༷་བཅུ༷་ལོན་པའི་ན་ཚོད་ནས༷་བཟུ༷ང་ལོ༷་ལྔ༷འི་བར༷་རིམ༷་བཞིན༷་ཏེ། འཕྲུལ་དགའ་བ་ལོ་དགུ་པ། དགའ་ལྡན་པ་བརྒྱད་པ། འཐབ་བྲལ་བ་བདུན་པ། སུམ་ཅུ་རྩ་གསུམ་པ་དྲུག་པ། རྒྱལ་ཆེན་བཞི་ལོ་ལྔ་པའི་ཚད་དེ་དེ་ཡང་འཛ༷མ་གླིང༷་ཚེ་ལོ་བརྒྱ་པའི་དུས་ཀྱི་བྱིས༷་པ༷་རྣམས༷་ཀྱི༷་ན༷་ཚོད༷་དང་མཚུངས་པ་ཉིད༷་དོ། །
གཉིས་པ་ས་ལ་བརྟེན་པ་ལ། རྩ་གསུམ་པ་དང༌། རྒྱལ་ཆེན་རིས་བཞི་གཉིས། དང་པོ།
དཔ༷ག་བསམ༷་གྱི་ཤིང་ཡོ༷ངས་འདུ༷་ས་བརྟོལ་གྱིས་བརྒྱན༷་པའི༷་ས༷་གཞི༷་ལ༷། ཕྲེང་འབར་ལ་སོགས་པ་གནས་སུམ་ཅུ་རྩ་གསུམ་གྱི་དབང་པོར་གྱུར་པས་སུ༷མ་ཅུ༷་རྩ༷་གསུམ༷་པ་སྟེ་རྒྱང༷་གྲག༷ས་བཞི༷་ཆ༷་གཉི༷ས་ཏེ་གཞུ༷་འདོམ༷་ཉིས༷་བརྒྱ༷་ལྔ༷་བཅུའི༷་རང༷་བཞི༷ན་ཅན་གྱི་ལུས་དང་ལྡན་ཞིང༌། ཚེ་ཚད་མི༷་ཡི༷་ལོ༷་བ༷རྒྱ་ལ་ཞག་གཅིག་ཏུ་བྱས་པའི་རང༷་ལོ༷་སྟོང༷་ཕྲག༷་གཅི༷ག་གོ །
གཉིས་པ་༼རྒྱལ་ཆེན་རིས་བཞི་༽ནི།
རི༷་རབ༷་རི༷ན་ཆེ༷ན་སྣ༷་བཞི༷་ལས་གྲུབ་པའི་བང༷་རིམ༷་ལ༷་རྩ་གསུམ་ལས་མཆེད་པའི་ལྷ། སྡེ་རིས་བཞིའི་ཁོངས་སུ་གཏོགས་པའི་ཆ་ནས་རྒྱལ༷་ཆེན༷་རི༷ས་བཞི༷འི་ལྷ་རྒྱང༷་གྲ༷གས་བཞི༷་ཆ༷འི་ལུས༷་ཏེ་ག༷ཞུ་འདོ༷མ་བ༷རྒྱ་དང༷་ཉི༷་ཤུ་རྩ༷་ལྔ༷འོ༷། །ཚེ་ཚད་མི༷་ལོ༷་ལྔ༷་བཅུ༷་ལ་ཉིན༷་ཞག༷་གཅི༷ག་ཏུ་བརྩི༷ས་པའི༷་རང༷་ལོ༷་ལྔ༷་བརྒྱའི༷་བ༷ར་དུ༷་གནས༷་པ༷འོ༷། །
གཉིས་པ་ལྷ་མིན་ནི།
དེའི་འོག་རི་རབ་ཁོང་གསེང་ལ་གནས་པའི་ལྷ༷་མིན༷་ནི་སྔར་ལྷའི་རིགས་མ་རུངས་པ་འགའ་ལས་ཆད་པ་སྟེ་དེ་རྣ༷མས་ལ༷འ༷ང་རི༷གས་ནི༷་རྣམ༷་པ་ལྔ༷་ཡོད་དེ། ཚེ༷་དཔ༷ལ་ལྷ༷་ཡི་རིགས་ནི་དཔལ་དང་སྐལ་བ་བཟང་ལ་ངང་ཚུལ་དགེ་བས་ཆོས་ལ་དགའ་བ་དང༷༌། སྟོབ༷ས་ཆེ༷ན་གནོད༷་སྦྱི༷ན་གྱི་རིགས་འབྱོར་པ་དང་མཐུ་དཔལ་རྫུ་འཕྲུལ་ཆེ་བ་དང༷༌། རྩུབ༷་འགྱུར༷་བདུད༷་ཀྱི་རིགས་ནག་ཕྱོགས་ལ་དགའ་བ་དང༷༌། གསོ༷ད་བྱེད༷་སྲི༷ན་པོ༷འི་རིགས་སེམས་ཅན་ལ་འཚེ་ཞིང་མཁའ་ལ་རྒྱུ་བ་ཡི་དྭགས་དང་ཕྱོགས་མཐུན་པ་དང༷༌། གདུ༷ག་པ༷་ཀླུ༷་ཡི༷་རི༷གས་ཕྱེད་ལུས་ལོངས་སྤྱོད་དང་བདེ་སྡུག་འདྲེས་མར་སྤྱོད་ཅིང་བླུན་པར་གནས་པ་སྟེ༷་འགྲོ༷་བ༷འང༷་དེ༷་སྟེ་རང་རང་སོ་སོའི་ཁོངས་སུ་བསྡུའོ། །ཁ་ཅིག་གིས་ལྷ་དང་དུད་འགྲོ་གཉིས་སུ་བསྡུ་བར་བཤད། ལུས༷་དང༷་ཚེ༷་ཡང༷་མ༷་ངེས༷་ཏེ་སྣ་ཚོ༷གས༷་པ༷འོ༷། །
གཉིས་པ་མི་ལ། གླིང་བཞི་སྤྱིར་ཆགས་ཚུལ་དང༌། བྱེ་བྲག་འཛམ་གླིང་ཆགས་ཚུལ་གཉིས༑ དང་པོ།
སྔོན་གྱི་བསྐལ་པ་དང་པོའི་མི༷་རྣམ༷ས་འོད༷་གས༷ལ་གྱི་ལྷའི་རིས་ལས༷་མཆེ༷ད་དེ། དེ་ཡང་རྒྱུད་འགའ་ཞིག་ལས་དགའ་ལྡན་ནས་ལྷའི་བུ་གཉིས་པདྨ་ལས་བརྫུས་ཏེ་སྐྱེས་པ། ལྷའི་བུ་ཉི་མ་རབ་ཏུ་སྣང་བྱེད་དང་ཟླ་བ་དྲི་མ་མེད་པ་ཞེས་བྱ། དེ་གཉིས་འཛམ་གླིང་དུ་འོངས་པ་ལས་མཆེད་པར་བཤད་དེ། འདི་གཉིས་མི་འགལ་ཏེ། དེའི་ཚེ་ཡུལ་འདིའི་མིང་ལ་དགའ་ལྡན་བརྩེགས་པ་ཞེས་གྲགས། དེ་ཡང་མི་མེད་པས་ལྷ་དང་མི་ཞེས་སོ་སོར་ཕྱེ་བ་མེད་དོ། །གང་ལྟར་ཡང་འཛ༷མ་བུའི་གླིང༷་དུ༷་མི་ཆགས་ནས་རིང༷་ཞིག༷་གན༷ས་པ་ལས༷་གཉིས༷་སོགས་མང་དུ་མཆེ༷ད་ཅིང་འོད་དང་ཟ་ཐང་ངམ་བསོད་ནམས་བགས་ཀྱིས་བྲི་བ་ན། ཤར་ལུས༷་འཕག༷ས་སུ༷་གོང་མའི་ལྷ་ལས་གཅིག་འོང་བའི་འོག་ཏུ་མི་ཕལ་རྫུས༷་སྐྱེས༷་ཀྱི་ཚུལ་གྱིས་མཆེད། དེ༷་ན༷ས་སྒྲ༷་མི༷་སྙ༷ན་པ་སུམ་ཅུ་རྩ་གསུམ་པའི་ལྷ་ལས་མཆེ༷ད་ཅི༷ང༌། དེ༷་ལས༷་བ༷་གླང༷་སྤྱོད༷་པ༷འང་ལྷ་ལས་ཉེ༷་བ༷ར་མཆེད༷་ནས་མང་དུ་འཕེལ་ཏེ་སོ་སོའི་གླིང་ཕྲན་གྱི་མི་ཡང་མཆེད་དོ། །གླིང་དེ་དག་གི་མའི་ལུས་བོངས་ཀྱང༌། འཛ༷མ་གླིང༷་གི༷་ལུས༷་ཚད༷་ཚེ༷་ལོ༷་དཔ༷ག་མེ༷ད་ཐུབ་པ་ནས༷་བཟུང་བརྒྱ༷ད་ཁྲི༷་ཡ༷ན་ཆ༷ད་དུ་རང༷་ཁྲུ༷་སུམ༷་ཅུ༷་རྩ་གཉིས༷་ཡིན་ལ། །ཕྱིས༷་ན༷ས་རིམ་གྱིས་བྲི་བས་ཚེ་ལོ་བརྒྱ་པའི་དུས་སུ་ཁྲུ༷་བཞི་དང་ད་ལྟ་ལྔ་བཅུ་རྩ་བ༷ཞི་པའི་དུས་ན་ཕྱེད༷་དང༷་བཞི༷་པ༷་ཉིད༷། དེ་མཐར་ཚེ་ལོ་བཅུ་པའི་བར་ཇེ་ཐུང་དུ་བྲིའོ། །ཤར་ལུས༷་འཕ༷གས་ཀྱི་མི༷་རྣམ༷ས་རང༷་ཁྲུ༷་བརྒྱད༷་པ༷་སྟེ༷། ཚེ༷་ལོ༷་ཉིས༷་བརྒྱ༷་དང་ལྔ༷་བཅུ༷་ཐུབ༷་པ༷འོ༷། །ནུབ་བ༷་གླང༷་སྤྱོད༷་ཀྱི་མི༷་རྣམས་ལུས༷་རང་ཁྲུ༷་བཅུ༷་དྲུག༷་པ༷་ཚེ༷་ལོ༷་ལྔ༷་བརྒྱ༷་དང༌། བྱང་སྒྲ༷་མི༷་སྙན༷་པ་ཚེ་ཚད་ལོ་སྟོང༷་སྟེ༷། ལུས༷་རང་ཁྲུ༷་སུམ༷་ཅུ༷་རྩ༷་གཉིས༷་ངེ༷ས་པ༷་ཡི༷ན་ཏེ་ཕྱི་མ་འདི་ལ་དུས་མ་ཡིན་པར་འཆི་བའང་་མི་འབྱུང་ངོ༌། །འདིར་རང་ཁྲུ་ཞེས་པ་གཟུགས་མཐའ་བཤད་པའི་སྐབས་ནས་བྱུང་བའི་ཁྲུ་ཚད་རང་དེ་ཡིན་གྱི། སོ་སོའི་ལུས་ཀྱི་ཁྲུ་མིན་ནོ། །
གཉིས་པ་༼བྱེ་བྲག་འཛམ་གླིང་ཆགས་ཚུལ་༽ལ། དང་པོ་རྫུས་ཏེ་སྐྱེས་ནས་ཆགས་ཚུལ་དང༌། མཐར་སྐྱེ་གནས་ལྷག་མ་རིམ་གྱིས་བྱུང་ཚུལ་གཉིས། དང་པོ་ལ་དངོས་དང༌། ཞར་ལ་གླིང་གི་ཁྱད་ཆོས་དང་མཐུན་པའི་སྒྲ་དོན་བཤད་པ་གཉིས། དང་པོ།
ཁྱད༷་པ༷ར་འཛམ༷་བུ་གླིང༷་གི་སེམ༷ས་ཅ༷ན་ཆ༷གས་ཚུལ༷་ནི༷། འོད༷་གས༷ལ་གྱི་ལྷ༷་ལས༷་བསོ༷ད་ནམ༷ས་ཆུང༷་ངུ༷་ཞི༷ག་གླིང༷་འདི༷ར་འོང༷ས་པའི་རྗེས༷་སུ་ཡང༷་གཅི༷ག་དེ༷་བཞི༷ན་དུ་བྱུང༷་བས། དེ་ལ་དགའ་ནས་ཟླ༷་ཞེས༷་མངོ༷ན་པར་བརྗོད༷་པའམ་བོས་ཏེ་དེ༷་ནས༷་སྔར་ལྟར་མང༷་ཞིག༷་མཆེད༷་དོ༑ ༑དེ་ཀུན་ཀྱང་རྫུ་འཕྲུལ་གྱིས་མཁ༷འ་ལ༷་འགྲོ༷་ཞིང༷་གཟུགས་མཛེས་དབང་པོ་ཀུན་ཚང་ཁ་དོག་གསལ་ལ་འོ༷ད་དང་བཅ༷ས་པ་ཏིང་འཛིན་གྱི་དགའ༷་བདེའི༷་ཟ༷ས་ལ་སྤྱོད་པ། ཚེ༷་ལོ༷་དཔ༷ག་མེ༷ད་ཐུབ་ཅིང་ཉོ༷ན་མོ༷ངས་མངོ༷ན་གྱུར༷་མེ༷ད་ལ་བདེ་སྐྱིད་ལྷ་དང་འགྲན་པ་སྟེ། དེ༷་ཡི་ཚེ༷་བསྐལ༷་པ༷་དང༷་པོ༷་ཞེ༷ས་བྱ༷འོ༷། །དེའི་ཚེ་གྲོང༷་སོགས་སོ་སོ་བ་མེ༷ད་པས་ས༷་གཞི༷་ཁོ༷ད་མཉ༷མ་ཞིང་མཛེ༷ས་པ༷་སྟེ༷། ཉི༷་ཟླ༷་གཟའ་སྐར་དང་དུས་ཚིགས་ཀྱི་དབྱེ་བ་མེད༷་ཅིང༷་སྐྱེས༷་པ༷་དང་བུ༷ད་མེ༷ད་ཀྱི་རིགས་སོ་སོ་བ་མེད༷་པས་ཀུན༷་ཀྱང༷་རྫུས༷་ཏེ་སྐྱེས་པ༷་འབའ་ཞིག་ལ་དེ་དག་སྤྱི་མིང་དུ་སེམ༷ས་ཅ༷ན་ཞེས༷་བྱ༷་བ༷ར་གྲག༷ས་སོ། །དེ༷་ན༷ས་ཡུན་རིང༷་མོ༷་ཞིག༷་ན་མཁ༷འ་དབྱི༷ངས་ཏེ་ནམ་མཁའ་ལ༷ས། མི༷་ཉིད་སྣང༷་ངོ་ཞེས༷་པའི་སྒྲ་ཆེན་པོ་བདུན་གྲག༷ས་པས་དེ་ཚུན༷་ཆ༷ད་ནས་བདག་ཅག་ནི་མི༷འོ་ཞེ༷ས་གྲག༷ས་སོ། །དེ༷་ན༷ས་བཟུང་ཚེ༷་དང༷་ལུས་ཀྱི་འོ༷ད་ཀྱང་བྲི༷་བསོ༷ད་ནམ༷ས་ཀྱང་ཆུང༷༌། ཉོ༷ན་མོ༷ངས་མངོ༷ན་གྱུར༷་པ་མེད༷་ཀྱང༷་ལ༷ང༷ས་སུ༷་ཉེ༷་སྟེ། འདི༷་དུས༷་གླིང༷་གཞ༷ན་གྱི་མི༷་རྣམ༷ས་ཀྱང་མཆེད༷་པ༷་ཡིན༷་ནོ། །
གཉིས་༼ཞར་ལ་གླིང་གི་ཁྱད་ཆོས་དང་མཐུན་པའི་སྒྲ་དོན་༽པ།
འཛ༷མ་བུ༷་གླིང༷་ཞེས༷་མིང་རབ༷་ཏུ༷་གྲག༷ས་པ༷་ཡང༷༌། ཡུལ་དབུས་རྡོ༷་རྗེ༷་གད༷ན་ནས༷་བྱང༷་དུ༷་རི༷་ནག༷་པོ༷་དགུ༷་འད༷ས་པ་ན་གང༷ས་རི༷འི་རྒྱལ་པོ་ཏི་སེ་ཡོད་ལ་དེའི་བྱང༷་ན༷་རི་སྤོས༷་ངད༷་ལྡ༷ན། དེ༷་གཉི༷ས་ཀྱི་བར༷་ན༷་ཀླུའི་རྒྱལ་པོ་མ༷་དྲོས༷་པ་གནས་པའི༷་མཚོ༷་ཆེན༷་པོ་ནི༷། དབྱིབས་གྲུ༷་བཞི༵་ཆུ༷་ཞེང༷་དཔ༷ག་ཚད༷་ལྔ༷་བཅུ༷་པ༷་ཡན༷་ལག༷་བརྒྱད༷་ལྡན༷་གྱི་ཆུ༷་ཡི༷ས་གང༷་བ༷འོ༷། །འདིའི་ཡན་ལག་བརྒྱད་ནི་མིའི་ཆུ་ཡིན་པས་ལྷའི་དེ་དང་མི་འདྲ་སྟེ། འདུལ་བ་ལུང་ལས། གཙང་ལ་འཇམ་དང་དག་པ་དང༌། །དྭངས་དང་བསིལ་དང་རྙོག་པ་མེད། །འཐུངས་ན་ལྟོ་ལ་མི་གནོད་དང༌། །མགྲིན་པ་ལ་ཡང་བྱམས་པ་སྟེ། །འདི་དག་ཡན་ལག་བརྒྱད་ལྡན་ཆུ། །ཞེས་སོ། །མཚོ་དེའི་ཕྱོགས༷་བཞི༷འི་ཁ༷་འབ༷བ་ཀྱི་ཆུ་ནི་བྲག་གཟུགས་ཐ་དད་པ་བཞི༷་ཡོད་པའི་ཁ་ལས༷་འབ༷བ་པའི༷་ཆུ༷། ཤར་ཕྱོགས་གླང་པོ་ཆེའི་ཁ་ནས་ག༷ངྒཱ༷། ལྷོ་ཁྱུ་མཆོག་གི་ཁ་ནས་སི༷ནྡྷུ༷། ནུབ་རྟ་མཆོག་གི་ཁ་ནས་པ༷ཀྵུ༷། བྱང་སེང་གེའི་ཁ་ནས་སི༷་ཏ༷འམ། གཞུང་ཁ་ཅིག་ལས། ཤར་རྟ་མཆོག་གི་ཁ་ནས་ལོ་ཧི་ཏ་དངུལ་གྱི་བྱེ་མ་འདྲེན་པ། ལྷོ་གླང་པོའི་ཁ་ནས་གངྒཱ་གསེར་གྱི་བྱེ་མ་འདྲེན་པ། ནུབ་རྨ་བྱའི་ཁ་ནས་སིནྡྷུ་རིན་ཆེན་སྣ་ཚོགས་ཀྱི་བྱེ་མ་འདྲེན་པ། བྱང་སེང་གེའི་ཁ་ནས་པཀྵུ་རྡོ་རྗེའི་བྱེ་མ་འདྲེན་པར་བཤད་དེ་གང་ལྟར་ཡང་མི་འགལ་ལ། དེ་རྣམ༷ས་ཀྱིས་མ༷་དྲོས༷་མཚོ༷་ལ༷་ལན༷་བདུན༷་གཡ༷ས་སུ་བསྐོར༷་བ་ཞེས་ཕྱིའི་རྒྱ་མཚོ་ལ་མ་བསླེབས་པར་འཁྱོགས་བདུན་ལ་སྙན་ངག་ཏུ་བརྗོད་ནས༷། ལུང་ཆེན་ཐ་དད་ནས་བྱུང་བའི་ཆུ༷་བྲ༷ན་ལྔ༷་བརྒྱའི༷་འཁོར༷་ཏེ་དེར་བབས་ནས་འདྲེས་ཀྱང་ཆེར་སོང་བ་མི་མངོན་པ་དེ་དག་དང༷་ལྷན༷་ཅི༷ག་ཏུ༷་རང་རང་གི་ཕྱོགས་ཀྱི་ཕྱོག༷ས་བཞི༷འི་མཐའི་རྒྱ༷་མཚོ༷ར་ངང༷་གིས༷་འབབ༷་པ༷་ཡི༷ན་ནོ། །མཚོ༷་མ་ཕམ་པ་དེའི་གཡས་འགྲམ༷་དུ་ཤིང་ཛ༷མྦུ་བྲི༷ཀྵའི༷་སྡོང༷་པོ༷་ལ༷ས། ཤིང༷་ཏོ༷ག་མཚོ༷ར་ལྷུང༷་བ་ཆུའི་རྐྱེན་ལས་གསེ༷ར་དུ༷་གྱུར༷་པ༷་ནི༷། གསེར་གཞན་ཕལ་པ་ལ༷ན་གྲང༷ས་བཅུ༷་དྲུག༷་བཞུས༷་པའི༷་གསེར༷་ཞུན་དང༷་མཚུང༷ས་སོ། །དེ་ལྟ་བུའི་འཛ༷མ་བུ༷འི་ཤིང༷་གི༷ས་གླིང་འདི་བརྒྱན༷་པའི་ཕྱིར༷་མིང་དེ༷་སྐ༷ད་དུ་གྲག༷ས་སོ། །
གཉིས་པ་སྐྱེ་གནས་ལྷག་མ་རིམ་གྱིས་བྱུང་ཚུལ་ནི།
དེ༷་ནས༷་མི༷་རྣམ༷ས་དག༷འ་བདེ༷ས་གཡེང༷ས་པར་གྱུར༷་པས༷་བསོད་ནམས་གསར་དུ་མི་སོགས་པས་བགས་ཀྱིས་ཟད་ནས། ཚེ༷་ལོ༷་བྱེ༷་བ༷་དག༷་ཐུབ་པ་ན༷་མི་རྣམས་སྒོང༷་སྐྱེས༷་ཏེ༷༑ ཀུན༷་ཀྱང༷་འབྱུང་བཞིའི་རྡུལ་ཕྲན་དྭངས་པ་འོད༷་ལྔའི༷་སྒོ༷་ང༷་ལས༷་སྐྱེས༷་ཤིང༷༌། ལུས་ཀྱི་འོད༷་ནི༵་འདོ༷མ་བདུ༷ན་ཡོད་ལ། གང་བསམ་སར་ལས་ཀྱི་རླུང༷་གི༷ས་མཁ༷འ་ལ༷་འགྲོ༷་བ། ཟས་སུ་འབྱུང་བའི་དྭངས་མ་ཟ་ཞིང་རང་བཞིན་གྱིས་དགེ་བཅུ་ལ་གནས་པའོ། །དེ༷་ནས༷་ཡང་སྔོན་ལས་ཀྱིས་ཚེ༷་ལོ༷་བགས་ཀྱིས་བྲི་ནས་ས༷་ཡ༷་དྲུག༷་འབུ༷མ་ཐུབ་པ་ན༷། ལུས་ཀྱི་འོ༷ད་ཀྱང་བྲི༷་ནས་མད༷འ་གང༷་ཙམ་དང༌། འདིའི་དུས་སུ་དྲོད༷་དང་རླན་གཤེར༷་ཙམ་ལས་སྐྱེ༷་བ༷་སྟེ༷། འདོ༷ད་འཇོ༷འི་བ༷་ལས་ནམ་འདོད་པ་ན་བདུད་རྩི་ལྟ་བུའོ་ཞོ་འབྱུང་བས་ལུས་གསོ་བའི་རྐྱེན་བྱེད་པ་དང༷་འགྲོ་འདོད་པ་ན་མཉམ་དུ་ཅ༷ང་ཤེས༷་ཀྱི་རྟ༷་མཆོ༷ག་རེ་ཡང་མི་དེ་སྐྱེས་པ་དང་མཉམ་དུ་བྱུང༷་ངོ༌༑ ༑དེ༷་ན༷ས་ཀྱང་མི༷་རྣམ༷ས་འདོ༷ད་པ༷ས་གཡེ༷ངས་པར་གྱུར༷་ནས༷་ཚེ༷་དཔ༷ལ་འབྱོར༷་བ༷འང༷་རི༷མ་གྱིས༷་བྲི༷་བར༷་གྱུར༷་ཏེ་ཚེ་ལོ་དགུ་ཁྲི་བར་གྱུར་པ་ན། སླར༷་ཡང༷་མི་རེ་སྐྱེ་བ་ན་དཔ༷ག་བས༷མ་གྱི་ཤིང༷་རེ་ཡང་མཉམ་དུ་སྐྱེ་ཞིང་དེ་ལས༷་འདོ༷ད་པ་འབྱུང༷་སྟེ༷། ཤིང་དེའི་འབྲས༷་བུ༷་དྲི་རོ་ཕུན་སུམ་ཚོགས་པ་དག་ཟ༷་ཞིང༷་ལོ༷་མ༷་གོ༷ས་སུ༷་གྱོན༷། དེའི་ཚེ་ཕོ་མོའི་མཚན་མ་ནི་མ་དོད་ལ༑ ཕ༷ན་ཚུན༷་མཐོ༷ང་བ་དང༷་རེ༷ག་ན༷་བདེ༷་བ༷་འབྱུང༷་སྟེ་གཏི་མུག་བག་ཉལ་ལངས་པ་ལས་འདོད་ཆགས་བག་ལ་ཉལ་དངོས་སུ་ལངས་སུ་ཉེ་བའི་དུས་སོ། །དེ༷་ན༷ས་རིང་ཞིག་ན་ཕོ༷་མོ༷འི་དབ༷ང་པོ༷འི་སྲོ༷ལ་དོ༷ད་དེ་འབུར་འབུར་པོ་དང་ཤོང་བུ་ཙམ་ཞིག་ལས་དངོས་སུ་ནི་མེད་ཅིང༷༌། དེ་དག་ཕན༷་ཚུན༷་བལྟས༷་པས༷་རེ༷ག་པའི༷་འདོ༷ད་ཆ༷གས་བྱུང༷༌། འདིའི་དུས་སུ་ང་རྒྱལ་དང་ཕྲག་དོག་བག་ལ་ཉལ་ལངས་ཤིང༌། ཞེ་སྡང་བག་ཉལ་ལངས་པས་ཤིང༷་དེ༷་བ༷ཅ༷ད་པ༷་ལ༷ས་འདོ༷ད་འབྱུང༷་གི་ལྗོན༷་ཤིང༷་དེ་ཡང་ནུབ༷་པར་གྱུར་ཏོ། །དེ༷་ན༷ས་ཚེ༷་དང༷་བསོད༷་ནམ༷ས་ཀྱང་བགས་ཀྱིས་བྲི༷་བ༷་ཡིས༷་ལོངས་སྤྱོད་སྔ་མ་ནུབ་ནས། སྔོན་བསྐལ་པ་ཆགས་རྗེའི་ཆུའི་རྒྱུན་བབ་པས་མཚོ་གླིང་ཐམས་ཅད་གང་བའི་སྟེང་དུ་འོ་སྤྲིས་བཞིན་ཆགས་པས་ས་བཅུད་ཅེས་སྦྲང༷་རྩིའི༷་རོ༷་དང་འདྲ༷་ཞིང་མར་གསར་གྱི་ཁ་དོག་ལྟ་བུའི་ས༷་ཡི༷་བཅུ༷ད་༷ཟ༷་ཞིང༷༌། ཕོ་མོ་ཕན༷་ཚུན༷་དགོ༷ད་པས༷་ཚིམ༷་པའི༷་འདོད༷་ཆག༷ས་བྱུང༷༌། ཁ་ཟས་རགས་པའི་རྒྱུ་དེས་ལུས་ཀྱི་འོད༷་ཉམ༷ས་གཏི༷་མུ༷ག་གི་དབ༷ང་གི༷ས་མུན༷་པ༷་བྱུང༷༌། དེའི་ཚེ་སྤྱི༷་མཐུ༷ན་གྱི་ལ༷ས་ཀྱིས༷། ཉི༷་ཟླ༷་དང་གཟའ༷་སྐ༷ར་ཡང་བྱུང༷༌། དེ་ལ་བརྟེན་ནས་ཉི༷ན་མཚན༷་ལ༷་སོ༷གས་པ་དུས༷་ཚི༷གས་ཀྱི་དབྱེ་བའང་ཡོད༷་པ༷ར་གྱུར༷་ཏོ། །དེ༷་ནས༷་ང་རྒྱལ་དང་ཕྲག་དོག་མངོན་གྱུར་སྐྱེས་པས་སྔར་གྱི་ས་བཅུད་ཀྱང་ནུབ་ནས་རི༷མ་པ་བཞི༷ན་དུ་ས༷་ཡི༷་ཞག༷་ཁ་དོག་དོང་ཀའི་མེ་ཏོག་ལྟར་དམར་བ་རོ་སྦྲང་རྩི་མ་བསྐོལ་བ་ལྟ་བུ་བྱུང་བ་ལ་ལོངས་སྤྱོད་པ་དང༷་ནི༷། དེ་ཡང་ནུབ་ནས་མྱུ༷་གུའི༷་ཚ༷ལ་མདོག་སེར་ནང་བརྔས་ན་ནང་སྐྱེ་བ་དང༷༌། དེ་ཡང་ནུབ་ནས་ཡང་མ་རྨོས་ཤིང་མ་བཏབ་པར་རང་སྐྱེས་པ་ཕུབ༷་མ༷་མེད༷་པའི་འབྲ༷ས་ས་ལུ་གཙང་མ་ནང་བརྔས་ན་ནུབ་སྐྱེ་བ་བྱུང༷་ཞིང༌། ར༷གས་པའི༷་ཟ༷ས་དེ༷ས་བཤ༷ང་གཅིའི༷་ལམ༷་དང༷་ནི༷་ཕོ༷་མོ༷འི་དབ༷ང་པོ༷འང༷་ལེག༷ས་པ༷ར་དོད༷་པར་གྱུར༷་པ༷ས་དེ་སྦས་ཕྱིར་རས་བལ་ཐགས་སུ་བྱས་པའི་སྨད་གཡོགས་བྱུང༌། དེའི་ཚེ་ཕན་ཚུན་ཆགས་པས་འཁྱུད༷་ཅིང༷་དབང༷་པོ༷་གཉིས་སྦྱོར༷་བའི༷་འདོ༷ད་ཆག༷ས་བྱུང༷་སྟེ་སྦྲུམ་པར་ཡང་གྱུར་ཏེ་མངལ་སྐྱེས་བྱུང༌། འཁྲིག་པ་ལ་ངོ༷་ཚའི༷་དབ༷ང་གི༷ས་དེ་སྦད་ཕྱིར་འཇ༷ག་མའི་ཁྱིམ༷་ཡང་བྱུང༷་བ༷་སྟེ། དེ༷་ད༷ག་ཡ༷ན་ཆ༷ད་དགེ་བ་བཅུ་ལ་ངང་གིས་རྫོགས་པར་སྤྱད་པས་བསྐལ༷་པ༷་རྫོ༷གས་ལྡ༷ན་ནོ༷། །དེ༷་ན༷ས་རིང་ཞིག་ལོན་པ་ན་ལེ༷་ལོ༷ས་བསོ༷ག་འཇོ༷ག་བྱས༷་པ༷་ཡིས༷་འབྲས༷་ལ༷་ཕུབ༷་ཤུན༷་ཡོད་ཅིང་བརྔ༷ས་པ༷འང༷་མངོ༷ན་པར༷་གྱུར༷་ཏེ། དེའི་ཚེ་འབྲས་ཞིང་རྣམས་སོ༷་སོ༷ར་བགོ༷ས་པས༷་ཕ༷ན་ཚུ༷ན་བརྐུ༷་བ༷་བྱུང༷་ཞིང༌། དེ༷་ཡི་ཚེ༷་མི་རང༷་བཞི༷ན་བ༷༷ཟང་པོ༷འི་སྐྱེས༷་བུ༷་ཞི༷ག་མི་ཀུན༷་གྱིས༷་བཀུ༷ར་བས༷་རྒྱལ༷་པོ༷་ཞེས༷་བྱ༷་སྟེ༷། མང༷་པོས༷་བཀུ༷ར་བ༷འི་རྒྱལ༷་པོ༷་ཞེས་ཐོ༷ག་མ༷ར་བྱུང༷་ངོ། །མི་ཕལ་བ་དེ་དག་གི་ནང་ནས་འག༷འ་ཞི༷ག་ཁྱི༷མ་ན༷ས་ཕྱི༷་རོ༷ལ་དུ་ཕྱོག༷ས་པ༷་ལ༷་བྲམ༷་ཟེ༷་ཞེ༷ས་གྲག༷ས་གཙང༷་སྦྲ༷་ལ་སྤྱོད༷་པ༷་བྱུང༷་ཞིང༌། འག༷འ་ཞི༷ག་ནི་ཁྱིམ༷་ལ་གན༷ས་ཤིང་འབྱོར༷་པ་དང་ལྡན༷་པར་བྱས་ཏེ་ཕ༷་མ༷་བཀུར༷་བར་བྱེད་དེ། དེ༷་ད༷ག་གི་མི༷ང་ཡ༷ང་རྗེ༷འུ་རི༷གས་ཞེ༷ས་སུ༷་གྲག༷ས། འག༷འ་ཞི༷ག་ཆོ༷ས་མི༷ན་ཏེ་མི་དགེ་བ་ལ་སྤྱོད༷་པ༷ས་དམ༷ངས་སམ་གདོལ་པའི་རི༷གས་ཞེ༷ས་མི༷་རི༷གས་རྣམ༷་པ་བཞི༷ར་གྲག༷ས་པ༷འང་དེ༷་ན༷ས་བྱུང༷་ངོ༌། །
གཉིས་པ་ངན་སོང་ལ། དམྱལ་བའི་ཆགས་ཚུལ་དང༌། ཡི་དྭགས་དང་དུད་འགྲོའི་ཆགས་ཚུལ་གཉིས། དང་པོ།
ང༷ན་སོ༷ང་ད༷ག་ལ༷ས་དམྱལ༷་བ༷འི་སེམ༷ས་ཅ༷ན་རྣམས་ནི༷། སྐྱེས་བུ་གང༷་ཞིག༷་དམྱལ་བའི་བད༷ག་པོ༷ར་འགྱུར༷་བ༷འི་ལ༷ས་བས༷གས་པ༷ས། ཐོག་མར་གཤི༷ན་རྗེ༷འི་རྒྱལ༷་པོ༷ར་གྱུར༷་པའི་རྗེས༷་སུ་དེ༷་ཡི༷་འཁོ༷ར་དུ་གྱུར་པའི་དམྱལ༷་བ༷འི་སྲུང༷་མ༷་རྣམ༷ས་རྫུས་ཏེ་སྐྱེས་པ་ད༷ང་ཁྱི༷་ད༷ང་བྱ༷་དང་མེ༷་དང༷་མཚོ༷ན་ཆ་ལ་སོགས་པ་རྣམ༷ས་ཀྱང་རང་རང་གི་ལས༷་ཀྱི༷་དབ༷ང་གི༷ས་བྱུང༷་ལ། དེ་བཞིན་ཚ་གྲང་གི་དམྱལ་བ་རྣམས་ཀྱང་བྱུང་བར་གྱུར་ཏེ། མི་ཤེས་པ་དག་དེ་ཐམས་ཅད་མེད་ཟེར། དོན་དམ་པར་མེད་ཟེར་ན་ད་ལྟའི་སྣང་བའང་མེད་པར་མཚུངས་ལ། ཐ་སྙད་དུ་མེད་ཟེར་ན། དེ་དག་ཀྱང་རྒྱུ་རྐྱེན་གྱིས་ཇི་ལྟར་གསུངས་པ་བཞིན་རྨི་ལམ་གྱི་སྣང་བ་ལྟར་ཡོད་དོ། །དེ་ཡང་བྱེད་པོ་རང་གིས་ལས་ལས་གཞན་དུ་མེད་པ་ཡིན་ཀྱང༌། མེད་པར་གྱུར་པ་ནི་མིན་ནོ། །
གཉིས་༼ཡི་དྭགས་དང་དུད་འགྲོའི་ཆགས་ཚུལ་༽པ༑
དེ༷་བཞི༷ན་དུ་ཡི༷་དྭག༷ས་དང་དུད༷་འགྲོ༷འི་འགྲོ་བ་ཇི་ལྟར་ཆག༷ས་པའི་ཚུལ༷་ཡང༷༌། རང༷་ར༷ང་གི་ལ༷ས་ཀྱིས༷་ཏེ་སྔོན་འདོད་ཆགས་ཀྱི་སྒོ་ནས་ལས་བསགས་པ་རྣམས་ཡི་དྭགས་ཕྱི་དང་ནང་དང་སྤྱི་མཐུན་དང་སྒོས་ཁུར་སྒྲིབ་པ་ཅན་རྣམས་དང༌། གཏི་མུག་གིས་ལས་བསགས་པ་རྣམས་དུད་འགྲོ་སྟེ་གན༷ས་རི༷ས་དེ་དང་དེར༷་སྣང༷་སྟེ༷། ཡུལ༷་དོ༷ན་ལུས༷་ཀྱི༷་སྣང༵་བ༷་ཐམས་ཅད་སྡུག༷་བསྔ༷ལ་གྱི་རང་བཞིན་སྣ་ཚོགས་པར་སྣང༷་བ་ཡིན་ནོ། །
གསུམ་པ་སྣོད་བཅུད་ཆགས་པའི་བསྐལ་པའི་མཇུག་བསྡུ་བ།
དེ༷་ལྟར༷་དང་པོའི་ནམ་མཁའ་རྣམ་དག་ནས་བརྩམས་དམྱ༷ལ་བ་མནར་མེད་པའི་གན༷ས་སུ་སེམ༷ས་ཅ༷ན་གཅི༷ག་སྐྱེ༷ས་པ༷་དེ༷་སྲི༷ད་ཀྱི་བ༷ར་སྙེད༷་དུ་ཆ༷གས་པའི༷་བསྐལ༷་པ༷་སྟེ༷། སྣོ༷ད་ཆག༷ས་པ༷་ལ༷་བ༷ར་གྱི་བསྐལ༷་པ་གཅི༷ག་དང༷་ནི༷། བཅུད༷་ཆགས་པ་ལ་བཅུ༷་དགུ༷་སྟེ་བསྡོམ༷ས་པས༷་བར་སྐལ་ཉི༷་ཤུ༷་ཉིད༷་ནི་འཇི༷ག་རྟེན༷་ཆག༷ས་པའི་བསྐལ༷་པ༷་ཡིན་པར་ལ༷གས་པ༷ར་གསུང༷ས་སོ། །ཐེ༷ག་པ༷་ཆེ༷ན་པོ༷འི་མ༷ན་ང༷ག་གི༷་བསྟ༷ན་བཅོ༷ས་ཡི༷ད་བཞི༷ན་རི༷ན་པོ༷་ཆེ༷འི་མཛོ༷ད་ལ༷ས། བ༷ཅུད་ཀྱི༷་སེ༷མས་ཅ༷ན་ཆ༷གས་པ༷འི་ར༷ང་བཞི༷ན་བ༷སྟན་པ༷འི་ལེ༷འུ་སྟེ་བ༷ཞི་པ༷འི་འགྲེལ་པ༷འོ༷།། །།
༈ གཉིས་པ་གནས་པ་ལ། གང་གནས་པའི་འཇིག་རྟེན་བཤད་པ། དེ་དག་གི་རྩོམ་གཞི་ཕྲ་བ་ངོས་བཟུང་བ་གཉིས་ལས། དང་པོ་༼གང་གནས་པའི་འཇིག་རྟེན་བཤད་པ༽ལ་བསྟན་བཤད་གཉིས། །དང་པོ།
དེ༷་ན༷ས་གན༷ས་པ༷འི་བ༷ར་བསྐ༷ལ་ཉི༷་ཤུ༷་བསྟན་པ་ནི༷། ཐོག༷་མ༷་དང་བ༷ར་དང༷་ཐ༷་མ༷་གསུ༷མ་ཉིད༷་དེ༷། དང༷་པོ༷་མི་རྣམས་ཚེ༷་ལོ༷་དཔ༷ག་ཏུ་མེད༷་པ་ནས༷་བཟུང༷་ནས༷་མཐར་ཚེ་ལོ་བཅུ༷་པའི༷༷་བར༷་དུ༷་འབྲི་བའི་ཚུལ་ཡང་དཔག་མེད་ནས་བརྒྱད་ཁྲིའི་བར་དུ་ལོ་ཉི༷ས་བརྒྱ༷་ཉིས༷་བརྒྱས༷་ལོ་རེ་འབྲི༷་ལ། བརྒྱད་ཁྲི་ནས་བཅུ་པའི་བར་བརྒྱ་རེའི་མཚམས་ནས་ལོ་རེ་རེ་འགྲིབ་རྐྱང་པ་ནི་ཡ༷་ཐོ༷ག་རིང༷་མོ༷་འགྲི༷བ་པའི༷་བསྐ༷ལ་པ༷འོ༷། །དེ༷་ནས༷་ཡར་བརྒྱད་ཁྲིའི་བར་དུ་འཕེ༷ལ་བ་དང༷་བཅུ་པའི་བར་མར་འགྲིབ༷་པ་གཉི༷ས་ཟུང༷་གཅི༷ག་གི༷ས་ཏེ་དེ་གཉིས་གཅིག་ཏུ་བསྡོམས་པའི་ཚན༷་པ༷་བཅོ༷་བརྒྱད༷་ནི་འཕེ༷ལ་འགྲི༷བ་ཀྱི་བར༷་ཁུག༷་ཅེས་བྱ་སྟེ༷། དེ་ཡང་ཁུག་པའི་སྐབས་སུ་ལོ་བརྒྱ༷་བརྒྱ༷་དག༷་ན༷་སྟེ་ལོ་བརྒྱ་རེའི་མཚམས་སུ་བཅུ་ཉི་ཤུ་བཞི་བཅུ་བརྒྱ་སོགས་སྡེ༷་ཚན༷་གྱིས་འཕེ༷ལ་འགྲི༷བ་བྱེད༷་དོ། །དེ་ལྟར་གྱི་ཟུང་གཅིག་དང་ཡ་ཐོག་མ་ཐོག་གི་བརྒྱད་ཁྲི་དང་བཅུ་པའི་བར་གྱི་འགྲིབ་རྐྱང་གཅིག་དུས་རིང་ཐུང་མཉམ་པར་བཤད། བར་ཁུག་བཅོ་བརྒྱད་རྫོགས་པའི་རྗེས་དེ༷་ནས༷་སྔ༷ར་བཞི༷ན་ཚེ་ལོ་དཔག་མེད་བར་དུ་སྡེ་ཚན་གྱིས་ཡ༷ར་སྐྱེ༷་སྟེ་འཕེལ་བ་དང༌། དཔག་མེད་ནས་མར་བཅུ་པའི་བར་དུ་ཡ་ཐོག་ལྟར་མར༷་འགྲིབ༷་པའི་ཁུག་པ་དེ་ལ་ནི༷་མ༷་ཐོག༷་རིང༷་མོ༷་ཞེས༷་སུ༷་གྲགས༷་པ༷་ཡི༷ན། སྐབས་འདིར་ཕྱག་མཆན་དུ། དཔག་མེད་ནས་ཕྲི་བའི་བརྒྱད་ཁྲི་པའི་དུས་སུ་གནས་པའི་མགོ་བརྩམས། བརྒྱད་ཁྲི་ནས་བཅུ་བར་ཡ་ཐོགབར་ཁུག་བཅོ་བརྒྱད། མ་ཐོག་བཅུ་ནས་བརྒྱད་ཁྲི་བར་འཕེལ། དེ་ནས་དཔག་མེད་བར་འཕེལ་ཀྱང༌། དེ་ཡན་ཆད་མ་ཐོག་ལ་མི་ཐེ་བར། འཇིག་བསྐལ་ལ་རྩིའི་་་་དཔེ་ནང་མི་གསལ་མ་སྙམ། བར་ཁུག་བཅོ་བརྒྱད་ཀྱི་ཡར་འཕེལ་བརྒྱད་ཁྲི་ལས་འཕེལ་མི་སྲིད་དོ་གསུངས། བར་ཁུག་རྣམས་རྫོགས་རྗེས་ཚེ་ལོ་དཔག་མེད་དུ་འཕེལ་བའི་གཅིག་འགྲིབ་དུས་སངས་རྒྱས་མོས་པ་འབྱོན། ཁ་ཅིག་མ་ཐོག་ལ་བརྒྱད་ཁྲི་ལས་འཕེལ་བར་མི་འདོད་པ་ནི་མི་འཐད་དེ། མོས་པའི་སྐུ་ཚེ་བསྟན་པ་སྔར་གྱི་སངས་རྒྱས་རྣམས་དང་མཉམ་པར་དེ་མི་རྫོགས་པའི་ཕྱིར། དེས་ན་ཚུལ་འདི་མཛོད་སོགས་དང་ཅུང་མི་འདྲ་ཡང་ལུགས་འདི་ལྟར་ན་སངས་རྒྱས་མོས་པའི་སྐུ་ཚེ་དང་མཛད་ཕྲིན་སོགས་མདོ་ནས་ཇི་སྐད་གསུངས་པ་ལྟར་འཇོག་ནུས་པ་སོགས་ཀྱི་འཆད་ཚུལ་བླ་མེད་དོ། །དེས་ན་ཡ་ཐོག་འགྲིབ་རྐྱང་གཅིག་པུ་བར་ཁུག་གཅིག་ལས་ཡུན་རིང་ཞིང༌། མ་ཐོག་འཕེལ་འགྲིབ་ཁུག་པ་ཅན་དེ་ལས་ཀྱང་ཤིན་ཏུ་རིང་བས་ཡ་ཐོག་མ་ཐོག་གི་ཡུན་བསྡོམས་པ་དང༌། བར་ཁུག་བཅོ་བརྒྱད་པོ་གཅིག་ཏུ་བསྡོམས་པའི་ཡུན་མཉམ་མོ། །དེ་ལྟར་ཡ༷་ཐོག༷་མ༷་ཐོ༷ག་བར༷་ཁུག༷་དང་བཅས༷་པ༷་ལ༷་བར༷་བསྐ༷ལ་ཉི༷་ཤུ༷་ཡོད་པ་ལ་ནི་རང༷་བཞི༷ན་གྱིས་གནས༷་པའི་བསྐལ་པ༷༷ར་འདོ༷ད་པ་ཡིན་ནོ། །
གཉིས་པ་༼བཤད་༽ལ། འཕེལ་འགྲིབ་ཀྱི་ཚུལ་བཤད་པ་དང༌། གནས་དུས་ཀྱི་ཆོས་བཤད་པ་གཉིས། དང་པོ་༼འཕེལ་འགྲིབ་ཀྱི་ཚུལ་བཤད་པ་༽ལ་བསྟན་བཤད་གཉིས་ཀྱི་དང་པོ།
གང་སྨོས་འདི༷་ད༷ག་གི་ཡར་འཕེ༷ལ་དང་མར་འགྲིབ༷་ཀྱི་ཁྱད་པར་ཅུང༷་ཟ༷ད་བཤ༷ད་པ༷་ནི༷། ཞེས་སོ། །
གཉིས་པ་༼བཤད་༽ལ། འགྲིབ་ཚུལ་བཤད་པ་དང༌། འཕེལ་ཚུལ་གཉིས། དང་པོ།
ཚེ་ལོ་བརྒྱ༷ད་ཁྲི༷་པའི༷་དུས༷་ན༷་འཛམ་གླིང་འདིར་རྒྱལ་པོའི་ཕོ་བྲང་དང་གྲོང༷་ཁྱེར༷་སོགས་ཀྱི་འབྱོར༷་པ༷་ཚད་མེད་པ་ཡིས༷་ས༷་བཞི༷་བརྒྱན་པས་གྲོང་ཕན་ཚུན་བྱ༷་ག༷ག་འཕུར༷་བས༷་སླེབ༷་ཙ༷མ་འདབ་འབྱོར་དུ་ག༷ང་སྟེ། བུ་མོ་རྣམས་ལོ་ལྔ་བརྒྱ་ན་ཁྱིམ་ཐབ་ལ་གཏོང༌། མི་རྣམས་ཀྱི་ནད་ནི་ཟས་མི་ཟ་བ་དང༌། འདོད་པས་གཟིར་བ་ཙམ་ལ་བྱེད། ཚེ་ལོ་དཔག་མེད་ནས་བརྒྱད་ཁྲིའི་བར་དུ་སྤྱི་བོ་སྐྱེས་དང༌། གསོ་སྦྱོང་འཕགས་སོགས་གསེར་དངུལ་ཟངས་ལྕགས་ཀྱི་འཁོ༷ར་ལོ༷ས་སྒྱུར༷་བ༷་དག༷་ཀྱང༷་མང༷་དུ༷༷་བྱུང༷་ཞིང༷་འབྱོ༷ར་པ༷་རྒྱ༷་ཆེ༷་བས། འདོ༷ད་ལྷའི༷་ཡུལ༷༷་ད༷ང་འགྲན༷་པ་ཡོད་དོ། །དེ༷་ན༷ས་མི༷་དགེ༷འི་དབང༷་གིས༷་མར༷་རིམ་པར་འགྲིབ༷་སྟེ༷་བདུན་ཁྲི་དང་དྲུག༷་ཁྲི༷་པ༷་དང༷་ཉི༷་ཁྲི༷་པ་ནས་མཐར་ཚེ་ལོ་བཅུ༷་པ༷འི་བར༷་དུ་ཚེ༷་དང༷་ལོང༷ས་སྤྱོད༷་དང་མདངས་སྟོབས་དང་ཡུལ༷་གྱི༷་ཡོན༷་ཏ༷ན་ཐམས་ཅད་འགྲིབ༷་ནས། མཐར་ཚེ་ལོ་བཅུ༷་པའི༷་ཚེ༷་ན༷་མི་རྣམས་རྣ༷མ་རྟོག༷་དང་ཉོན༷་མོ༷ངས་ལྷག་པར་དུ་རག༷ས་ཤིང༌། མི༷་རྣམ༷ས་ཀྱི་ལུས༷་བོང༷ས་ཚེ་ལོ་བརྒྱ་པའི་མི་རྣམས་ཀྱི་མཐོ༷་གང༷་ཆག༷་གང༷་ལ༷། གོས་མེད་པས་ཉིན༷་འཚི༷ག་ནུབ༷་འཁྱག༷ས་དབུལ༷་ཞིང་ཕོ༷ངས་ལ་འཚེ༷་བས༷་གདུང༷ས་པ། འབྲུ༷་བཟ༷ང་པོ་རྣམས་ནུབ༷་སྟེ༷་ཞག་དྲུག༷་ཅུ༷ས་སྨིན་པའི་བྲ་བོ་གཅིག་པུའི་ཁ༷་ཟ༷ས་དང༷༌༑ གོས་སུ་སྐྲ་ཡི་ལྭ་བ༷་གྱོན༷་ཞིང༷་དར༷་ཟ༷བ་ལ༷་སོ༷གས་པ་ནུབ༷། ལ༷ན་ཚ༷་གཏ༷ན་མེད༷་ཞོ༷་དང་ཏིལ་སོགས་ལས༷་མར༷་མི༷་འབྱུ༷ང༌། དེའི་ཚེ་ཕ༷་མ༷་དང་དགེ༷་སྦྱོང༷་དང་བྲམ༷་ཟེ༷་ལ༷་སོ༷གས་པ༷་མི༷་བཀུ༷ར་བར་སྨོད༷་ཅིང༷་མི་དགེ་བྱེད་པའི་སྐྱེ་བོ་ང༷ན་པ༷་རྣམ༷ས་ལ༷་བསྟོ༷ད་པར་བྱེད་དོ། །སྐྱེ་བོ་དེ༷་ད༷ག་ཟད༷་བྱེད༷་མཚོ༷ན་དང་ན༷ད་དང་མུ༷་གེ༷་གསུམ་ལས༷། དང༷་པོ༷་མཚོ༷ན་གྱི༷་བསྐལ༷་པ༷་འབྱུང༷་བའི་ཚུལ༷་ནི༷། མི༷་རྣམས༷་ཕ༷ན་ཚུ༵ན་གནོད་སེམས་ཀྱིས་འཁྲུགས༷་ཅིང༷་ཞེ་སྡང༷་བ༷་ལས༷། དེ་དག་ཕན་ཚུན་འཐབ་པའི་ཚེ་ས༷་ལས༷་ཅི༷་བླང༷ས་པ་ཐམས་ཅད་མཚོ༷ན་ཆ༷འི་རང༷་བཞི༷ན་དུ་འགྱུར༷་ཞིང༌༑ མི་རྣམས་གཅི༷ག་གི༷ས་གཅི༷ག་བས༷ད་ནས་ཐམས་ཅད་ང༷ན་སོང༷་གི་གནས༷་དམྱལ་བ་རྣམས་སུ༷༷་ལྟུང༷་བར་འགྱུར་རོ། །དེ༷་ནས༷་མི་དགེ་སྤྱད་པས་ལྷ་སྲིན་འཁྲུགས་ནས་གཏོང་བའི་གསོར་མི་རུང་བའི་ནད༷་ཀྱིས༷་ཐེབ༷ས་ཤིང༷་ཕལ་ཆེར་འཆི༷་བ༷ར་འགྱུར༷་རོ། །དེ་ནས་མི༷་རྣམ༷ས་ཀྱི་ལྷ༷ག་མ༷་ལུས་པ་རྣམས་མུ༷་གེས༷་ཚ༷ར་འབྱིན༷་པར་བྱེད་དེ༷། དེ་ཡང་འབྲུ་གང་རྙེད་ཟ་མ་ཏོག་ཏུ་བཅུག་ནས་སྲུང་བ་གབ༷་ཚེ༷་བ༷་དང༷༌། སྔོན་མི་ཤི་བའི་རུས༷་གོང༷་དཀ༷ར་པོ༷་བསྡུས་ནས་འདི་ཟས་ཟ་བའི་རུས་པའོ་ཞེས་བསྐོལ་ནས་འཐུང་བ་རུས་གོང་བ་དང༷༌། འབྲུའི་བྲེ་ཁ་རྙེད་པ་ཆུ་མང་པོའི་ནང་དུ་བསྐོལ་ནས་འབྲུ་དེ་ཐུར་མས་ཉབ་པར་བྱེད་པ་ཐུ༷ར་མ༷་པ༷་སྟེ༷་བཀྲེས༷་སྐོམ༷་གྱི་མེ་འབ༷ར་བ༷ས་རབ་ཏུ་གདུང༷ས་སོ། །དེ་ཡང་མཚོན་བསྐལ་ཞག་བདུན། ནད་བསྐལ་ཟླ་བདུན་ཞག་བདུན། མུ་གེ་ལོ་བདུན་ཟླ་བདུན་ཞག་བདུན་དུ་འབྱུང་བས་མི་རྣམས་ཟད་པར་བྱེད་དོ༑ ༑རྣལ་འབྱོར་སྤྱོད་པའི་ས་ལས་ཚེ་ལོ་སུམ་ཅུ་པ་ལ་མུ་གེ། ཉི་ཤུ་པ་ལ་ནད། བཅུ་པ་ལ་མཚོན་འབྱུང་བར་བཤད། འདི་རྣམས་བྱང་གླིང་ལ་གཏན་མི་འབྱུང༌། གླིང་གཞན་གཉིས་ལ་འདིའི་ཚེ་བཀྲེས་པ་དང་མདོག་ངན་པ་ཙམ་འབྱུང་བར་བཤད་དོ། །
གཉིས་༼འཕེལ་ཚུལ་༽པ།
དེ༷་ན༷ས་གོང་དུ་ཇི་ལྟར་འཕེ༷ལ་བའི༷་རི༷མ་པ༷་བསྟ༷ན་པ༷་ནི༷། དགེ་བ་ཅན་འག༷འ་ཞི༷ག་ལུས༷་པ༷་རིའི་སུལ་སོགས་སུ་ཡིབ་ནས་ཞག་བདུན་ཆུས་འཚོ་སྟེ་སླར་གྲོང༷་ཁྱེར༷་དུ་འོང༷ས་པ༷་ན༷་དེ་དག་གཅི༷ག་གི༷ས་གཅི༷ག་མཐོང༷་བ་ན་དག༷འ་བའི༷་སེམ༷ས་སྐྱེས༷་ཏེ༷། ཨེ་མ་མི་གསོན་པོ་དག་མཐོང་ཞེས་དེ་དག་འདུས་ནས་སྔར་མི་དགེའི་རྒྱུ་ལས་བྱུང་བར་རིགས་ནས་རང་རྒྱུད་སྡོམ་པར་བྱེད་ཅིང༌། དེ་ནས་བྱམས་པའི་སྤྲུལ་པ་རང་ལས་གཟུགས་དང་ལང་ཚོས་འཕགས་པ་མཐོང་ནས་དེའི་རྒྱུ་དྲིས་ནས་སྲོག༷་གཅོ༷ད་སྤང༷ས་པས༷་ནད་མེད་ཅིང་མདངས་སྟོབས་དང་ལྡན་པར་གྱུར་ནས་བུ༷་དང༷་བུ༷་མོ༷་རྣམ༷ས་ཀྱང་ཚེ་ལོ་ཉི༷་ཤུ༷་པ༷ར་གྱུར༷། དེ་བཞིན་དུ་སྤྲུལ་པར་རེ་རེས་རྐྱེན་བྱས་ཏེ་མ༷་བྱིན༷་ལེ༷ན་སྤང༷ས་པ༷ས་དེ་དག་གི་བུ་བུ་མོ་རྣམས་བཞི༷་བཅུ༷་པ༷་སྟེ༷་དེ་ནས་རིམ༷་བཞི༷ན་དུ། འདོད༷་ལོག༷་ད༷ང༌། རྫུན་དང༌། ཕྲ༷་མ༷་དང༌། ང༷ག་འཁྱ༷ལ་དང་ཚིག་རྩུབ༷་མོ༷་དང༌། བརྣབ༷་སེམ༷ས་ད༷ང༌༑ གནོད༷་སེམ༷ས་དང༌། ལོག༷་ལྟ༷་དང༷༌། ཆོམ་རྐུན་དང་མཐུ་སོགས་ཀྱིས་གཞན་ནོར་གཉེར་བ་ལྟ་བུ་མི༷་རིགས༷་པའི་འདོ༷ད་པ༷་དང༷༌། གཡེམ་དང་ལིངས་འདེབས་སོགས་ཆོས་མ་ཡིན་པའི་ལོངས་སྤྱོད་ལ་ཆ༷གས་པ་ད༷ང༌། རྒྱལ་པོ་དང་བྲམ་ཟེའི་བསྟན་བཅོས་སོགས་འཚེ་བ་དང་ལྡན་པ་ལོག༷་པའི༷་ཆོས༷་ཏེ་ཕྱི་མ་གསུམ་བསྡོམས་པ་གཅིག་ཏུ་བརྩིས་པའི་ཕྱིན་ཅི་ལོག་པའི་ལྷག་མ་དགུ་སྟེ། དེ་རྣམ༷ས་སྤང༷ས་ནས། ཕ་མ་དགེ་སྦྱོང་བྲམ་ཟེ་རྒན་སོགས་སུ་མི་འཛིན་པ་སྤངས་ཏེ་དེ་དག་གཙོ་བོར་གཟུང་ཞིང་བཀུར་པ༷་ཡི༷ས། བུ་ཚ་རྣམས་རིམ་པར་ལོ་བརྒྱ༷༷་དང༷༌༑ ཉི༷ས་བ༷རྒྱ་དང༌། ལྔ༷་བརྒྱ༷་དང༌། སྟོང༷་ད༷ང་ནི༷། ཉིས༷་སྟོང༷་དང༌། ལྔ༷་སྟོང༷་དང༌། ཁྲི༷་དང༷༌༑ ཉི༷་ཁྲི༷་དང༷༌། བ༷ཞི་ཁྲི༷་དང༌། བརྒྱད༷་ཁྲི༷འི་བ༷ར་དུ༷་གོང་ནས་གོང༷་དུ་འཕེ༷ལ་ལོ༷། །ཚེ༷་འཕེལ་བ་བ༷ཞིན་དུ་གཟུག༷ས་ད༷ང་ལོང༷ས་སྤྱོད༷་སོགས་ཕུན༷་གསུམ་ཚོ༷གས་པ་དག་ཀྱང་ཉིས་འགྱུར་གྱིས་འཕེ༷ལ་ཏེ། དེ་ལྟར་བ༷ར་ཁུག༷་གི་འཕེལ་འགྲིབ་རྣམ༷ས་རེ་རེ་ལ༷་མི༷་རབ༷ས་བཅུ༷་གཉི༷ས་རེ་ཡོད་པ་སྟེ༷། ཡ༷་ཐོག༷་མ༷་ཐོ༷ག་གཉིས་ནི་དེ༷་བས༷་རིང༷་བ༷་ཡིན༷་ཏེ་སྔར་བཤད་ཟིན་ཏོ། །
གཉིས་པ་གནས་དུས་ཆོས་ཀྱི་བྱེ་བྲག་ལ། སྤྱི་དང༌། བྱེ་བྲག་གཉིས། དང་པོ།
དེ༷་ལྟ༷ར་གན༷ས་པའི་དུ༷ས་ཀྱི་རིང་ལ་འཇིག་རྟེན་དུ་གྲགས་པའི་ཆོས༷་ལུགས་ལ་ཚད་མེད་ཀྱང་འདོར་བསྡུས་པའི་ཆོ༷ས་ཀྱི༷་བྱེ༷་བྲག༷་ཀྱང༷༌། ལྷ། ལྷ་མིན། མི། དུད་འགྲོ། ཡི་དྭགས། དམྱལ་བ་སྟེ་འགྲོ༷་བ་དྲུག༷་དང༷༌། སྒོང༌། མངལ། དྲོད་གཤེར། རྫུས་སྐྱེས་ཏེ་སྐྱེ༷་བ༷་རྣམ༷་པ༷་བཞི༷་དང༌། ཡོངས་བཟུང་གི་གཞི༷་དྲུག༷་ནི། གནས་པའི་གཞི་རླུང་སོགས་འོག་གཞི། བརྟེན་པའི་གཞི་ཁང་ཁྱིམ་སོགས༑ ཟས་ཀྱི་གཞི་ཁམས་ཟས་ཀྱི་རྒྱུ་ལོ་ལེགས་པ། བདེ་བའི་གཞི་ཟས་གོས་མལ་ཆ་སོགས༑ སྣང་བའི་གཞི་གཟུགས་སོགས་སྣང་བའི་རྒྱུ་ཉི་ཟླ་སྒྲོན་མེ། ལུས་གནས་པའི་གཞི་ཁམས་རེག་སེམས་ཤེས་ཀྱི་ཟས་བཞིའོ། །ཁ་ཅིག་གིས་ཐོག་ཐ་གཅིག་ཏུ་བྱས་ཏེ། དེའི་སྟེང་དུ་གཏམ་གྱི་གཞི་གླེང་བའི་ཡུལ་དང་འདོད་པའོ། །དུས༷་བཅུ༷་ནི། བསྐལ་པ། ལོ། ཟླ་བ། ཟླ་ཕྱེད༑ ཉིན། མཚན། སྐད་ཅིགཐང་ཅིགཡུད་ཙམ། དུས་ཚིགས་རྣམས་སོ། །དེ་ལས་བསྐལ་པ་ལ། བར་བསྐལ་དང་ཆེན་པོ་གཉིས། སྐད་ཅིག་ལ། དུས་མཐའ། དེའི། བྱ་རྫོགས་གསུམ། དུས་ཚིགས་ལ་དགུན་སོགས་བཞིར་དབྱེའོ། །དེ་ལས། དུས་མཐའི་སྐད་ཅིག་ཡུལ་གཅིག་ལ་ཤེས་པ་ལམ་གྱིས་སྐྱེ་བ། དེ་བརྒྱ་ཉི་ཤུའི་ཡུན་ལ་དེའི་སྐད་ཅིག བྱ་རྫོགས་ནི་སེ་གོལ་ནས་སངས་རྒྱས་ཀྱི་བར་བྱ་བ་གཅིག་མགོ་བརྩམས་ནས་གྲུབ་ཚུན་ཆད་དོ༑ ༑ཐང་ཅིག་ནི་དེའི་སྐད་ཅིག་མ་དྲུག་ཅུའོ། །དེ་སུམ་ཅུ་ལ་ཡུད་ཙམ་གཅིག ལྷག་མ་གོ་སླའོ༑ ༑ཡོངས་སུ་བཟུང་བའི་དངོ༷ས་པོ༷་བཅུ༷་བདུ༷ན་ནི། བདག ཕ་མ། བུ་ཚ། ཆུང་མ། བྲན། འཕྲལ་དགོས་སྒྲུབ་པའི་ལས་བྱེད་པ། གཙོ་བོའི་མཐུ་ལ་བརྟེན་ནས་འཚོ་བ་ཞོ་ཤས་འཚོ་བ། ཡིད་འཐད་ཀྱི་གྲོགས་མཛའ་བཤེས། གྲོས་དང་ལས་ལ་འདུ་བ་བློན་པོ། ཕའི་ཕྱོགས་ཀྱི་ཉེ་དུ། མའི་ཕྱོགས་སྣག་གི་གཉེན་མཚམས། ཞིང༌། ཁྱིམ། ཕར་འཚོང་རྒྱུ་ཟོང་དགྲམ་པའི་དངོས་པོ། བསོད་ནམས་དགེ་བ་བསགས་པ། བྱ་བ་སྣ་ཚོགས་ཀྱི་ལས་མཐའ་ལ་སྦྱོར་བ། ནོར་བསོགས་པའི་དངོས་པོའོ། །ལོངས་སྤྱོད་ཀྱི་ཡོ༷་བྱད༷་བཅུ༷་བ༷ཞི་ནི། ཟས། སྐོམ། གོས། བཞོན་པ། རྒྱན། གླུ་བྲོ། བཞད་དགད། རོལ་མོའི་སྒྲ། སྤོས། མེ་ཏོག་གི་ཕྲེང་བ་རྒྱུད་པ༑ བྱུག་པ། སྣོད་སྤྱད། སྣང་བ། ཕོ་མོ་དགའ་མགུར་སྤྱོད་པའོ། །རྒྱུན་གྱི་རྗེ༷ས་སུ༷་སྤྱོད༷་པ༷་བརྒྱ༷ད་ནི། འདིར་བསྟན་མ་ཡིན་པའི་སྤྱོད་ལམ་གཞན་ལ་ཡོངས་སུ་བརྟག་པ། གོས་ཀྱིས་དཀྲི་བ། ཁ་ཟས་བཟའ་བཏུང༌། ལུས་ཀྱི་བསྙེན་བཀུར་བྱ་བ། གཉིད་ལོག་པ། འཁྲིག་སྤྱོད༑ དེ་དང་ལྡན་པའི་རྩོལ་བ། དེའི་གཏམ་རྣམས་སོ། །འཇི༷ག་རྟེ༷ན་གྱི་སྤྱོད༷་པ་བཅུ༷་ནི། ཚིག་སྣ་ཚོགས་སྨྲ་བ། ལན་ནམ་སྔོན་བྱུང་གི་གཏམ་བྱེད་པ། ཕན་ཚུན་ནམ་སོ་སོར་དགའ་ཞིང་མགུ་བར་བྱེད་པ། བག་མ་གཏོང་བ། བག་མ་ལེན་པ། མིང་ནས་འབོད་པ་གཡར་འདྲེན་པ་སྟེ་མགྲོན་འབོད་པ། ལྷག་པར་ཟ་བ། འདུས་ཏེ་ཟ་བ། རྩོད་པ་བྱེད་པ་ལ་གཅིག་གྲོགས་གཅིག་གིས་བྱེད་པའོ། །གཏམ༷་ནི༷་རྣམ༷་པ་༷གསུ༷མ་སྟེ། ངེས་འབྱུང་སོགས་ཡང་དག་པའི་ཆོས་དང་ལྡན་པ། ཉོན་མོངས་ཅན་ཆོས་དང་ལྡན་པ་མ་ཡིན་པ། དེ་ལས་གཞན་ལུང་མ་བསྟན་མེ་ཆུ་སོགས་བརྗོད་པའོ། །ཉེས༷་རྩོམ༷་ཉེར༷་གཉི༷ས་ནི། འབྲུ་སོགས་བྲེས་གཞལ་བླུགས་ལ་སྒྱུ་བྱེད་པ། རིན་ཆེན་སོགས་འདེགས་པའི་སྲང་ལ་སྒྱུ་བྱེད་པ། རས་སོགས་ཚད་ཀྱིས་གཞལ་བ་ལ་སྒྱུ་བྱེད་པ། བྱ་བ་མ་ཡིན་པ་ལོག་པའི་ལས་ལ་སྦྱོར་བ། འཐབ་པ། སྐྱོན་མཚང་འབྲུ་བ༑ དྲག་ཏུ་རྩོད་པ། ཤགས་འགྱེད་པ། སྐུར་འདེབས་ཀྱིས་གཤེ་བ། འཁུ་སེམས་ཀྱིས་ཁྲོ་བ༑ གནོད་པ་སོགས་དམ་བཅའ་བ། ལུང་ངག་གིས་བསྡིགས་པ། ཐལ་དབྱུག་སོགས་ཀྱིས་བརྡེག་པ། གསོད་པ། འཆིང་བ། གོ་རར་ཏེ་བརྩོན་སོགས་སུ་འཇུག་པ། རྐང་ལག་སོགས་གཅོད་པ། ཡུལ་གཞན་དུ་སྤྱུག་པ། མགོ་སྐོར་གྱིས་གཡོ་བྱེད་པ། བསླུ་ཐབས་ཀྱིས་འབྲིད་པ༑ ཁྲོས་རྔམས་ཀྱི་འཇིགས་སྟངས་སྟོན་པ་དྲག་ཤུལ། རྫུན་དུ་སྨྲ་བ་རྣམས་སོ། །དེ༷་བ༷ཞིན་དུ་སེ༷མས་ཅ༷ན་གྱི་རི༷གས་དྲུག༷་ཅུ་རྩ༷་གསུམ༷་ནི། དམྱལ་བ། ཡི་དྭགས། དུད་འགྲོ། ལྷ། མི། ལྷ་མིན། བར་སྲིད། རྒྱལ་རིགས། རྗེའུ་རིགས། དམངས་རིགས། བྲམ་ཟེ། སྐྱེས་པ། བུད་མེད༑ མ་ནིང། ངན་པ། འབྲིང༌། བཟང་པོ། ཁྱིམ་པ། རབ་བྱུང༌། དཀའ་ཐུབ་ཅན། དེ་མ་ཡིན་པ། སྡོམ་པ་ཅན། སྡོམ་ཅན་མིན་པ་སྡོམ་མིན། སྡོམ་པ་མེད་པའང་མ་ཡིན་པ་བར་སྡོམ༑ འདོད་ཆགས་དང་བྲལ་བ། ཆགས་བྲལ་མ་ཡིན་པ། ལོག་པར་ངེས་པ། ཡང་དག་ཉིད་དུ་ངེས་པ། གཉིས་ཀར་མ་ངེས་པའི་ཕུང་པོ། དགེ་སློང༌། དགེ་སློང་མ། དགེ་སློབ་མ། དགེ་ཚུལ། དགེ་ཚུལ་མ། དགེ་བསྙེན། དགེ་བསྙེན་མ། ཁ་ཏོན་པ། ཞལ་ཏ་བྱེད་པ། བསྙེན་པར་རྫོགས་ནས་ལོ་བཅུ་ཡན་ལོན་པ་གནས་བརྟན། ལོ་ལྔ་སོགས་ལོན་པ་བར་མ། རིང་པོར་མ་ལོན་པ་གསར་བུ། རབ་བྱུང་གི་མཁན་པོ། བསླབ་པ་སྦྱིན་པ་སོགས་སློབ་དཔོན། མཁན་བུ་རྣམས་ལ་ལྷན་གཅིག་གནས་པ། ཉེ་གནས། གློ་བུར་དུ་ལྷགས་པ། དགེ་བསྙེན་སོགས་དགེ་འདུན་གྱི་ལས་བྱེད་པ། རྙེད་པ་འདོད་པ། བཀུར་སྟི་འདོད་པ། ཡོ་བྱད་སྙུངས་པ༑ མང་དུ་ཐོས་པ། མཁས་ཤིང་བསོད་ནམས་དང་ལྡན་པ། ཆོས་ཀྱི་རྗེས་སུ་མཐུན་པས་ཆོས་ལ་ཞུགས་པ། འདུལ་བ་འཛིན་པ། མདོ་སྡེ་འཛིན་པ། མ་མོ་འཛིན་པ། སོ་སྐྱེ། བདེན་མཐོང༌༑ སློབ་པ། མི་སློབ་པ། ཉན་ཐོས། རང་རྒྱལ། བྱང་སེམས། འཁོར་ལོས་སྒྱུར་བ་རྣམས་སོ། །དུས༷་བརྒྱད༷་ནི། མངལ་ན་གནས་པའི་དུས། ཕྱིར་བཙས་པ། དེ་ནས་རྩེད་མོ་མི་ནུས་པ་བྱིས་པ། རྩེད་མོ་ནུས་པ་གཞོན་ནུ། འདོད་པ་ལ་སྤྱོད་ནུས་པ་ལང་ཚོ། ལྔ་བཅུ་མན་ཆད་དར་བབས། བདུན་ཅུ་མན་རྒས་པ། དེ་ཡན་འཁོགས་པའི་དུས་སོ། །མངལ་དུ་འཇུག༷་པ༷་བཞི༷་ནི། ཤེས་བཞིན་དུ་འཇུག་ལ་མ་ཤེས་པར་གནས་ཤིང་འབྱུང་བ་འཁོར་ལོས་སྒྱུར་བ། ཤེས་བཞིན་འཇུག་ཅིང་གནས་ལ་མི་ཤེས་པར་འབྱུང་བ་ཉན་རང༌། གསུམ་ཀ་ཤེས་པ་བྱང་སེམས༑ གསུམ་ཀ་མི་ཤེས་པ་འགྲོ་བ་གཞན་རྣམས་སོ། །འཚོ༷་བ༷་དྲུག༷་ནི། ཞིང་ལས་འདི་ཕྱག་མཆན་ན་མེད། མཆན། ཚོང༌། ཕྱུགས་འཚོ་སྐྱོང༌། རྒྱལ་པོ་ལ་བརྟེན་པའི་ཞོ་ཤས་འཚོ་བ། ཡི་གེ་འབྲི་བ་དང༷་གྲངས་ཀྱི་ཤོད་དགོད་པ། སྐར་རྩིས་སོགས་རྩིས་ཀྱི་ལས། དེ་ལས་གཞན་པའི་བཟོ་གནས་གང་རུང་ལ་བརྟེན་ནས་འཚོ་བའོ། །ཀུན༷་ན༷ས་བསྲུང༷་བ༷་དྲུག༷་ནི། གླང་པོ་ཆེའི་ཚོགས་དང༌། རྟའི། ཤིང་རྟའི། དཔུང་བུ་ཆུང་གི། ནོར་གྱི། མཛའ་བཤེས་ཀྱི་ཚོགས་དང་བཅས་ཏེ་རང་སྡེ་སྲུང་བའོ། །ང༷་རྒྱལ༷་བ༷དུན་ནི། ཆུང་ངུ་བས་བདག་འཕགས་པའམ་མཉམ་པ་དང༷་མཉམ་སྙམ་དུ་སེམས་ཁེངས་པ་ང་རྒྱལ། དེ་བཞིན་མཉམ་པ་ལས་འཕགས་མཆོག་དང་མཉམ་སྙམ་པ་ཆེ་བའི་ང་རྒྱལ། མཆོག་ལས་ཀྱང་བདག་འཕགས་སྙམ་པ་ང་རྒྱལ་ལས་ཀྱང་ང་རྒྱལ། ལྔ་ཕུང་བདག་དང་བདག་གིར་བཟུང་ནས་སེམས་ཁེངས་པ་ངའོ་སྙམ་པའི་ང་རྒྱལ། ཆེས་འཕགས་པ་ལས་བདག་ཅུང་དམན་ཡང་སྤྱིར་རང་བཟང་སྙམ་པ་ཅུང་ཟད་སྙམ་པའི་ང་རྒྱལ། ཡོན་ཏན་གོང་མ་མཐོབ་པ་ལ་ཐོབ་པར་རློམ་པ་མངོན་པའི་ང་རྒྱལ། སྐྱོན་ལ་ཡོན་ཏན་དུ་བརླམས་ནས་སེམས་ཁེངས་པ་ལོག་པའི་ང་རྒྱལ་ལོ། །རྒྱག༷ས་པ༷་རྣམ༷་པ༷་བདུ༷ན་ནི། ནད་མེད་པས། ལང་ཚོས། གསོན་པས། རིགས་ཀྱིས། གཟུགས་ཀྱིས། དབང་ཕྱུག་གིས། ཐོས་པས་རྒྱགས་པ་སྟེ་དེ་རྣམས་ཀྱིས་ཡིད་མགུ་ནས་འཐིག་པའོ། །ཐ༷་སྙད༷་བཞི༷་ནི། །གཞན་ལས་ཐོས་པ། རང་གིས་བྱེ་བྲག་ཕྱེད་པ། དབང་པོས་མཐོང་བ། རང་རིག་གམ་མངོན་ཤེས་ཀྱིས་རྣམ་པར་ཤེས་པ་སྟེ་དེ་དག་ལ་བརྟེན་ནས་གཞན་ལ་ཐ་སྙད་དུ་བརྗོད་པའོ། །ཐ༷་སྙ༷ད་མང༷་པོ༷འི་གཞི༷་ནི་སྤྱིར་ཚོགས་དྲུག་གི་ཡུལ་ལ་དགག་སྒྲུབ་ཀྱི་ཐ་སྙད་སྣ་ཚོགས་རྣམ་པར་གཞག་པ་སྟེ། ཤེས་བརྗོད་འཇུག་གསུམ་གྱི་ཐ་སྙད་རྣམས་གང་ལ་འཇུག་པའི་གཞི་དེར་ངེས་པའི་ཚིག་གི་གཞི་དང༌། སྤྲོས་པའི་གཞི་དང༌། དོན་བསྡུ་བའི་གཞི་ཞེས་བྱ་སྟེ་རྣམ་གྲངས་སོ༑ ༑དེ་ལས་འགྲེལ་ཆེན་དུ་ཡིད་ཡུལ་ཆོས་ཁམས་ཀྱི་རྣམ་དབྱེ་བཅུ་ཙམ་བཀོད་པ་ནི་མཚོན་བྱེད་དུ་མཛད་པ་སྟེ། རྒྱས་པར་ནི་ཕྱི་ནང་གི་སྐྱེ་མཆེད་ཀྱི་རབ་ཏུ་དབྱེ་བ་དྲུག་བརྒྱ་དྲུག་ཅུ་སོགས་སུ་བཤད་པ་ས་སྡེ་ལས་ཤེས་པར་བྱའོ། །མཁ༷ས་པ༷ར་བྱ་བའི་དོན་རྣམ་པ་དྲུག༷་ནི། ཕུང་ཁམས་སྐྱེ་མཆེད་རྟེན་འབྲེལ་གནས་གནས་མིན་དབང་པོ་རྣམས་ཏེ། དེ་ལ་ཕུང་པོ་ནི་གཟུགས་ཚོར་འདུ་ཤེས་འདུ་བྱེད་རྣམ་ཤེས་ཏེ་ལྔའོ། །ཁམས་ནི་ས་ཆུ་མེ་རླུང་ནམ་མཁའ་རྣམ་ཤེས་ཀྱི་ཁམས་ཏེ་དྲུག་གོ །སྐྱེ་མཆེད་ནི། མིག་རྣ་སྣ་ལྕེ་ལུས་ཡིད་གཟུགས་སྒྲ་དྲི་རོ་རེག་ཆོས་ཏེ་བཅུ་གཉིས་སོ། །རྟེན་འབྲེལ་ནི་མ་རིག་འདུ་བྱེད་རྣམ་ཤེས་མིང་གཟུགས་སྐྱེ་མཆེད་རེག་ཚོར་སྲེད་ལེན་སྲིད་པ་སྐྱེ་བ་རྒ་ཤི་སྟེ་བཅུ་གཉིས་སོ། །གནས་གནས་མིན་ནི། བདེན་བཞིའི་མྱང་འདས་ཀྱི་རྒྱུ་འབྲས་གཉིས་བླང་བྱ་ཡིན་པས་གནས་དང༌། འཁོར་བའི་རྒྱུ་འབྲས་སྤང་བྱ་ཡིན་པས་གནས་མིན་ནོ། །དབང་པོ་ནི་མིག་རྣ་སྣ་ལྕེ་ལུས་ཀྱི་དབང་པོ་ལྔ་དང་དད་བརྩོན་དྲན་ཏིང་ཤེས་རབ་སྟེ་རྣམ་བྱང་གི་དབང་པོ་ལྔ་རྣམ་གྲོལ་གྱི་དབང་པོ་དང༷་བཅུ་གཅིག་སོགས་ལྟར་རོ༑ ༑སངས་རྒྱས་ཀྱི་བཀ༷འ་ཡི༷་དངོ༷ས་པོ༷་དགུ༵་ནི། སེམས་ཅན་གྱི་དངོས་པོ་གཟུགས་སོགས་ཕུང་ལྔ། ལོངས་སྤྱོད་ཀྱི་དངོས་པོ་སྐྱེ་མཆེད་བཅུ་གཉིས། སྐྱེ་བའི་དངོས་པོ་རྟེན་འབྲེལ་ལུགས་འབྱུང་བཅུ་གཉིས། གནས་པའི་དངོས་པོ་ཟས་བཞི། ཀུན་ཉོན་དང༌། རྣམ་བྱང་གི་དངོས་པོ། སྡུག་ཀུན། འགོག་ལམ་བཞི། སྣ་ཚོགས་ཀྱི་དངོས་པོ་ཁམས་ཚད་མེད་པ། སྟོན་པ་པོའི་དངོས་པོ་སངས་རྒྱས་བྱང་སེམས་ཉན་ཐོས་གསུམ། བསྟན་པར་བྱ་བའི་དངོས་པོ་བྱང་ཕྱོགས་ཀྱི་ཆོས་སུམ་ཅུ་རྩ་བདུན་ཏེ། ལུས་ཚོར་སེམས་ཆོས་ཀྱི་དྲན་པ་ཉེར་བཞག་བཞི། མི་དགེ་བ་མི་སྐྱེད། སྐྱེས་པ་སྤོང་དགེ་བ་སྐྱེད་སྤེལ་གཉིས་བཅས་ཡང་དག་པར་སྤོང་བ་བཞི། འདུན་སེམས་དཔྱོད་ཏིང་སྟེ་རྫུ་འཕྲུལ་གྱི་རྐང་པ་བཞི། དད་བརྩོན་དྲན་ཏིང་ཤེས་རབ་སྟེ་དབང་པོ་ལྔ། དེ་རྣམས་མི་མཐུན་ཕྱོགས་ལས་རྒྱལ་བའི་སྟོབས་ལྔ། དྲན་པ། ཆོས་རབ་རྣམ་འབྱེད། བརྩོན་འགྲུས། ཤིན་སྦྱངས། ཏིང་འཛིན། དགའ་བ། བཏང་སྙོམས་ཡང་དག་སྟེ་བྱང་ཆུབ་ཀྱི་ཡན་ལག་བདུན། ཡང་དག་པའི་ལྟ་རྟོག་ངག་ལས་མཐའ་འཚོ་བ་རྩོལ་བ་དྲན་པ་ཏིང་འཛིན་ཏེ་འཕགས་ལམ་ཡན་ལག་བརྒྱད་རྣམས་སོ། །འཁོ༷ར་གྱི༷་དངོ༷ས་པོ༷་བརྒྱ༷ད་ནི། རྒྱལ་རིགས། བྲམ་ཟེ། ཁྱིམ་བདག་དགེ་སྦྱོང༌། རྒྱལ་ཆེན་བཞིའི་རིགས། སུམ་ཅུ་རྩ་གསུམ་པ། བདུད་དང༌༑ ཚངས་པའི་འཁོར་རྣམས་སོ། །དེ་ལ༷་སོ༷གས་པ༷ར་གྲ༷གས་ཞེས་པའི་དོན་ནི་འདི་ཙམ་དུ་མ་ཟད། རྒྱལ་པོ་ལུགས་དང༌། བྲམ་ཟེ་དང༌། ཁྱིམ་བདག་དང༌། དེད་དཔོན་རྣམས་ཀྱི་རྒྱ་མཚོ་དང་ནོར་བུ་བཏགས་པ་སོགས་ཀྱི་བསྟན་བཅོས་ཕྱི་ནང་ཐུན་མོང་དུ་གྲགས་བའི་ཆོས་ལུགས་ཐམས་ཅད་བསྐལ་པ་གནས་པའི་དུས་འདིར་བྱུང་བ་ཡིན་ནོ་ཞེས་པའི་དོན་ཏོ༑ ༑
གཉིས་པ་༼བྱེ་བྲག་༽ནི།
དེ༷་ལྟ༷ར་གན༷ས་པའི་ཚེ༷འམ་བསྐལ་པ་འདི་ལ་ཁམས་གསུམ་འདིར་ཆོས་གང་ལྡན་མི་ལྡན་གྱི་ཁྱད༷་པར༷་གཞ༷ན་བསྟན༷་པ༷་ནི། བཀྲེས༷་སྐོམ༷་ནི་འདོ༷ད་པ་ན་ཡོད༷་ལ་གཟུག༷ས་དང༷་གཟུག༷ས་མེད༷་གཉིས་ན་མེད༷་དོ། །གླིང༷་གཞན་གསུམ༷་ན་ཁ༷་ཟ༷ས་ཀྱི་རྣམ༷་པ༷་མང༷་པོ་དང་ལྡན༷་ཞིང༷༌། སྒྲ༷༷་མི༷༷་སྙན༷་ན༷་ས་དང་ཤིང་ལས་བྱུང་བའི་འབྲས་ས༷་ལུ༷་གཅི༷ག་པུ༷་ཉིད༷་དོ། །འདོ༷ད་ལྷ༷་དྲུག་ནི་བ༷དུད་རྩི༷་ཁ་དོག་བཞི་ལ་སྤྱོད་ཅིང་དེ་ཡ༷ན་ཆ༷ད་ཏི༷ང་འཛི༷ན་གྱི་ཟ༷ས་ལ་སྤྱོད་དེ་ཁམས་ཀྱི་ཟས་མེད་དོ། །མི༷་ལ༷་བཤ༷ང་གཅི༷་ཡོད་ཅིང་ལྷ༷་རྣམ༷ས་ལ༷་ཡོ༷ད་པ་མི༷ན་ནོ། །གླིང༷་ག༷སུམ་ན་ཆ༷ར་འབ༷བ་པ་ལ་ཆེ༷་ཆུང༷་སྣང༷་བ༷་སྟེ༷་སྒྲ༷་མི༷་སྙན༷་དང་ལྷ༷་རྣམ༷ས་ལ༷་དེ༷་མེད༷་དོ༵། །དེ༷་བཞི༷ན་དུ་ནོར༷་དང་འབྲུ༷་ཉོ༷་ཚོང༷་དང་ལོ༷་ལེག༷ས་ཉེས༷་དང་ཆེད༷་དུ༷་བྱས༷་པའི༷་གནས༷་ཁང་ཀྱང༷་དེ་དང་མཚུང༷ས་པ༷་ཉི༷ད་དེ་གླིང་གསུམ་ལས་གཞན་གཉིས་ལ་མེད་དོ། །གླིང༷་གསུམ༷་དང་འདོ༷ད་ལྷའི༷་གནས༷་ན༷་སྔོ་སེར་དཀར་དམར་གྱི་ཁ༷་དོག༷་བཞི༷་ཀ་ཡོད་ལ། གཟུག༷ས་ད༷ང་སྒྲ༷་མི༷་སྙ༷ན་ན༷་དཀ༷ར་པོ༷་ཉིད༷་དེ་གཟུགས་མེད་ལ་ཁ་དོག་མེད་དོ། །གླིང༷་གསུ༷མ་ན་རས༷་བལ༷་དང་དར༷་ཟབ༷་དང་སྣལ༷་མ༷འི་གོ༷ས་ལྗིད་ཀྱང་ཆེ་ལ། སྒྲ༷་མི༷་སྙན༷་དང་འདོད་ལྷ༷་དྲུག༷་ན༷་དཔག་བསམ་ཤིང་ལས་བྱུང་བའི་གོས་སྲབ༷་འཇ༷མ་ཡང༷་བ་སྟེ། བྱང་གི་གོས་ལ་སྲང་གཅིག རྒྱལ་ཆེན་རིགས་བཞི་ལ་སྲང་ཕྱེད། རྩ་གསུམ་པར་བཞི་ཆ། འཐབ་བྲལ་བརྒྱད་ཆ། དགའ་ལྡན་ལ་བཅུ་དྲུག་ཆ། འཕྲུལ་དགར་སུམ་ཅུ་རྩ་གཉིས་ཆ། གཞན་འཕྲུལ་ལ་དྲུག་ཅུ་རྩ་བཞིའི་ཆ་གཅིག་སྟེ། ཚངས་རིས་ཡན་ཆད་གཞལ་དུ་མེད་པའི་གོས་ཡོད་ཅིང༌། དེ་ཡན་ཆད་གོས་གྱོན་བཞིན་སྐྱེ་ལ་གོས་ལའང་ཁ་དོག་བཞི་ཀ་ཡོད་དོ། །གླིང༷་གསུམ༷་ན་ཚ༷་གྲ༷ང་ཡོད་ལ་སྒྲ༷་མི༷་སྙན༷་དང་ལྷ་ལ་མེད༷་དོ། །སྒྲ༷་མི༷་སྙ༷ན་རྣམ༷ས་མ༷་གཏོ༷གས་པའི་འདོ༷ད་པའི་ལྷ༷་དང་མི༷་རྣམས་ལ་བག༷་མ༷་གཏོང༷་ལེན༷་ཡོད་ལ་གོང༷་མའི༷་གཟུགས་ཀྱི་ཁམས༷་ན༷་མེད༵་དོ། །རྗེ༷་འབ༷ངས་དང་བྲན༷་གཡོ༷ག་ཕོ༷་མོ༷་ཉིད་ཀྱང་དེ་དང་མཚུང༷ས་པ༷ར་བརྗོ༷ད་དེ། བྲན་སོགས་གླིང་གསུམ་དང་འདོད་ལྷར་ཡོད་ལ་བྱང་དང་གོང་མ་གཉིས་ལ་མེད། ཁམས་གོང་མ་གཉིས་ན་ཕ་མ་དང་ཕོ་མོ་མེད་ལ་འོག་མ་ལ་ཡོད་དོ། །འདོ༷ད་ལྷ༷་དྲུག༷་ལ༷་ནོར༷་ཡོད༷་འབྲུ༷་མེ༷ད་ཅི༷ང་སྒྲ༷་མི༷་སྙན༷་ན༷་འབྲུ༷་ཡོད༷་ནོ༷ར་མེད༷་ལ༷་གཉེ༷ན་ལ་མངོན་ཞེན་མེད༷་དེ་གཟུག༷ས་ཁམས་དང༷་འདྲ༷་བ༷་ཉིད༷་ཡིན༷་ནོ༷། །གླིང༷་གཞན་གསུམ༷་ནི་འབྲུ༷་དང་ནོར༷་དང་གཉེ༷ན་དང༷་ལྡ༷ན་པ༷་ཉིད༷་ཡིན་ལ། ཚང༷ས་རིས༷་ལ༷་སོག༷ས་གོང༷་མའི༷་ཁམ༷ས་ན༷་དེ་གསུམ་ཆར་མེ༷ད་དོ། །རྫུས༷་སྐྱེས༷་རྣམས་ཤི་བའི་ཚེ་རོ༷་མེད༷་ལ་སྐྱེ་གནས་གཞན༷་རྣམ༷ས་ལ་རོ༷་དང༷་བཅ༷ས་པའོ། །གོང་དུ་བགྲོད༷་པ༷འང༷་རང༷་གི༵་རྫུ༷་འཕྲུལ༷་གྲུབ༷་པ༷འམ༷་ཁམས་གོང་མའི་ལྷ་སོགས་གཞན༷་ལ༷་བརྟེན༷་ནས༷་གོང༷་མར༷་ཕྱིན༷་པར་འགྱུར༷་གྱི༷། དེ་ལས་གཞན༷་དུ༷་འོ༷ག་མ༷ས་གོང༷་མ༷་རྣམས་མཐོ༷ང་བ༷་མེད༷་དོ། །དེ་བཞིན་དུ་ཚང༷ས་རིས༷་ལ༷་སོ༷གས་པ་གོང་མ་རྣམས་འཛ༷མ་གླིང༷་དུ་འོང༷་བའི༷་ཚེ༷་འོག༷་མའི༷་ས༷ར་བརྟེན༷་པའི་སེམས་ཀྱིས་སྤྲུལ༷་པས༷་འོང༷ས་ཏེ་སེམས་ཅན་གྱི་སེམས་ཀྱི་སྣང་ཚུལ་ཐ་དད་པས་གང་དུ་འཁྲུལ་པའི་རླུང་སེམས་འདུ་བ་ལས་གྱུར་པའི་ཕྱིར་རོ། །གཞན་འཕྲུལ་མན་ཆད་འདོད་པའི་ས་མཚུངས་པས་ལུས་དངོས་ཀྱིས་འོང་བ༷འོ། །གླིང༷་བཞི༷འི་མི༷་ལ༷་ཉི༷ན་མཚ༷ན་སྣང༷་བའི༷་ཆ༷་ནས་བྱེད། བྱང་དུ་ནམ་ཕྱེད་དུས། ཤར་དུ་ཉི་ནུབ། ལྷོར་ཉིན་ཕྱེད། ནུབ་ཉི་མ་འཆར་བ་ལྟ་བུས་འཁོར་བ་ཡིན་ལ༑ གཉའ་ཤིང་འཛིན་ཡན་ཉི་ཟླ་མེད་ཀྱང༌། འདོ༷ད་ལྷར༷་པདྨོ༷་བྱེ༷་བ༷་དང༷་ཟླུམ༷་པ༷ས་འབྱེད༷་དེ་སྣང་བའི་བྱ་བ་ནི་ལུས་ཀྱི་འོད་ཀྱི་བྱེད་པ་ཡིན་ནོ། །སྒྲ༷་མི༷་སྙ༷ན་པ༷་རྣམས་ཤི༷་ནས༷་སུམ་ཅུ་རྩ༷་གསུམ༷་དུ་སྐྱེ་ལ་ལྷ་མི་གཞ༷ན་རྣམ༷ས་ནི་གང་དུ་སྐྱེ་བ་མ༷་ངེས༷་ཏེ་ལ༷ས་ཀྱིས༷་དབང་གིས་སྣ༷་ཚོ༷གས་པ་ཉིད༷་དོ༷། །
གཉིས་པ་རྩོམ་གཞི་ཕྲ་བ་ངོས་བཟུང་བ་ལ་བསྟན་བཤད་གཉིས། དང་པོ།
གོང་བཤད་དེ༷་དག༷་རྣམ༷ས་ཀྱང༷་བསྡུ༷་ན༷་གསུམ༷་ཉི༷ད་དེ༷། བེམ་པོ་རྣམས་གཟུག༷ས་དང༷༌༑ རྣམ་ཤེས་ནི་དུས༷་དང༷༌། ལྡན་མིན་སོགས་མིང༷་ལ༷ས་རབ༷་ཏུ༷་དབྱེ༷་བའོ། །
གཉིས་པ་༼བཤད་༽ལ། གཟུགས་ཀྱི་མཐའ། དུས་ཀྱི་མཐའ། མིང་གི་མཐའ་གསུམ། དང་པོ༑
གཟུ༷གས་ཀྱི་མཐ༷འ་ནི་ཕྲ༷་རབ༷་ཀྱི་རྡུལ༷་ཏེ༷་བདུ༷ན་འགྱུར༷་གྱིས༷་བརྩི༷་སྟེ། ཕྲ༷་ར༷བ་བདུན་ལ་རྡུལ༷་ཕྲན༷་གཅིགདེ་བདུན་ལྕག༷ས་རྡུལ་ཏེ་དེ་རས་སོགས་ཀྱིས་ཕྱིས་པས་ཟད་པ་དང༌། དེ་བདུན་ཆུ༷་རྡུལ་ཏེ་རིམ་གྱིས་སྐམ་པ་དང༌། དེ་བདུན་རི༷་བོང༷་རྡུལ། དེ་བདུན་ལུ༷ག་རྡུལ། དེ་བདུན་གླང༷་རྡུལ་ཏེ་དེ་གསུམ་སོ་སོའི་སྤུ་རྩེའི་ཚད་དང༷༌། དེ་བདུན་ཉི༷་ཟེ༷ར་རྡུལ། དེ་བདུན་སེམས་ཅན་སྲོ༷་མ༷། དེ་བདུན་ཤིག༷ དེ་བདུན་ནས༷། དེ་བདུན་སོར༷་མོ་གཅིགསོར༷་མོ༷་ཉི༷་ཤུ༷་རྩ༷་བཞི༷་ཁྲུ༷་གང༷་སྟེ། ཁྲུ༷་བཞི༷་ལ་གཞུ༷་འདོམ་གང་༷། དེ༷་ཉིད༷་ལྔ༷་བརྒྱ༷་ལ༷་རྒྱང༷་གྲ༷གས་གཅི༷ག་སྟེ༷་གྲོང་ལས་དེ་སྲིད་སྤགས་པ་དགོ༷ན་པའི༷་ཚད༷་དུ་བསྟ༷ན། རྒྱང༷་གྲག༷ས་བརྒྱད༷་ལ༷་དཔ༷ག་ཅེས་བྱ༷་སྟེ་དེས་རི་གླིང་སོགས་ཀྱི་ཚད་གཞལ་བར་བྱ༷འོ། །
གཉིས་པ༼དུས་ཀྱི་མཐའ་༽།
དུས༷་ཀྱི་མཐའ་ནི་དུས༷་མཐའི༷་སྐད༷་ཅིག༷་མ༷་སྟེ༷་དེ་ནི་སྐྱེས་བུ་སྟོབས་ལྡན་གྱི་སེ༷་གོལ༷་གྱི༷་ཡུན་ལ་ཆ་དྲུ༷ག་ཅུ༷་རྩ༷་བཞི༷ར་ཕྱེ་བ་སྟེ་ཤོ་མང་གི་འདབ་མ་རེ་བཞིའམ་དྲུག་ཅུ་ཕུག་པའི་ཡུན་གྱི་ཆ༷༷་གཅི༷ག་སྟེ་རེ་རེ་ཕུག་པའི་ཚད་ཡིན་ལ། དེ་བརྒྱ༷་ཉི༷་ཤུ༷་ལ་དེ༷་ཡི༷་སྐད༷་ཅིག༷ དེ་དྲུག༷་ཅུ༷་ལ་ཐང༷་གཅི༷ག་སྟེ༷་ཞག་གི་དགུ་བརྒྱའི་ཆའོ། །ཐང་གཅིག་སུམ༷་ཅུ༷་ལ་ཡུད༷་ཙ༷མ་གཅིགདེ་སུམ༷་ཅུ་ལ༷་ཉིན༷་ཞ༷ག་གཅི༷གདེ་སུམ༷་ཅུ༷་ཟླ༷་བ༷་གཅིག དེ་བ༷ཅུ་གཉིས༷་ལ་ལོ༷་གཅི༷ག་སྟེ་དེས་ཚེ་དང་དུས་སོགས་ཀྱི་ཚད་འཇོག་གོ༷ །
གསུམ་པ༼མིང་གི་མཐའ་༽།
མིང༷་གི་མཐ༷འི་ནི་ཀ་སོགས་ཡི༷་གེ༷་སིལ༷་བུ༷་འདུས༷་པ༷་ལས༷་ཀ་བ་ལྟ་བུའི་མིང༷་འབྱུང༷་ཡང་དེ་བརྟག༷ས་ན༷་ཡི༷་གེ༷་སིལ༷་བུ༷་ཉིད༷་དེ། དཔེར་ན་སྤུ༷་དང༷་དེ་གྲུབ་པས་ཐག༷་པ༷་དང་སྤུ་ཉག་ལས་གཡ༷ག་རྔ༷་དང་རྩ་ཉག་རེ་རེ་འདུས་པ་ལས་ནེ༷འུ་གསེ༷ང་དུ་གྲུབ་པ་བཞི༷ན། ཀ་བ་རིང་པོ་ལྟ་བུ་མིང༷་ལས༷་དོན་ཐ་དད་སྟོན་པའི་ཚི༷ག་འབྱུ༷ང་ཞིང་དེ་ལས་བཀ༷འ་དང༷་བསྟན༷་བཅོ༷ས་ཀྱི་ལེའུ་དང་བམ་པོ་དང་སྡེ་ཚད་དུ་གྲུབ་པ་ཉིད༷་དེ། དེ་ལྟར་གྲུབ་པ་དེ་ཡང་བརྟགས༷་ན༷་མིང་དོན་མི་འབྲེལ་བར་ཡི༷༷་གེ༷་སི༷ལ་བུ༷་ཕན་ཚུན་རང་ས་ན་གནས་པས་མ༷་འབྱར་༷བ༷འོ༷། །དེའི་ཕྱིར་ཡེ་ནས་སྐྱེ་སོགས་ཀྱི་ངོ་བོར་མེད་བཞིན་སྣ་ཚོགས་སུ་འཆར་བ་མི་འགག་པས། ཆོས་ཐམས་ཅད་སྣང་ལ་རང་བཞིན་མེད་པ་སྤྲུལ་པ་དང་སྒྱུ་མ་ལྟ་བུར་ཤེས་པར་བྱའོ། །ཐེག༷་པ༷་ཆེ༷ན་པོ༷འི་མ༷ན་ང༷ག་གི༷་བསྟ༷ན་བཅོ༷ས་ཡིད༷་བཞི༷ན་རི༷ན་པོ༷་ཆེ༷འི་མཛོ༷ད་ལ༷ས༑ གནས༷་པ༷འི་བསྐ༷ལ་པ་བསྟ༷ན་པའི༷་ལེ༷འུ༷་སྟེ་ལྔ༷་པའི་འགྲེལ་པ༷འོ།། །།
༈ གསུམ་པ་འཇིག་སྟོང་གི་བསྐལ་པ་བཤད་པ་ལ། འཇིག་སྟོང་གི་ཚུལ་བཤད་པ་དང། དེ་ལས་བརྩམས་ཏེ་ཐར་པར་བསྐུལ་བ་གཉིས། དང་པོ་༼འཇིག་སྟོང་གི་ཚུལ་བཤད་པ་༽ལ། འཇིག་པ་དང༌། སྟོང་པ་གཉིས། དང་པོ་༼འཇིག་པ་༽ལ། འཇིག་པའི་ཐོག་མ་ངོས་བཟུང་བ་དང༌། ཇི་ལྟར་འཇིག་ཚུལ་དང༌། འཇིག་པའི་ཡུན་བཤད་པ་གསུམ། དང་པོ།
གནས་བསྐལ་རྫོགས་པའི་རྗེས་དེ༷་ནས༷་འཇི༷ག་པའི༷་བསྐ༷ལ་པ༷་བསྟན༷་པ༷་ནི༷། གནས༵་པའི་བསྐལ་པ༷་རྫོ༷གས་པའི་ཉིན་ནས༷་དམྱལ༷་བའི༷་འཇི༷ག་རྟེ༷ན་དུ་སེམས་ཅན་གསར་དུ༷་སྐྱེ༷་བ༷ར་མི༷་འགྱུར༷་བ་ག༷ང་ཡི༷ན་པ༷་དེ་ནི་འཇི༷ག་པ༷འི་ཐོ༷ག་མ༷་ད༷ང་པོ༷་དེ༷་ན༷ས་འཇོ༷ག་པ་སྟེ། གང་དག་དམྱལ་བར་འགྲོ་བའི་ལས་བསགས་པ་རྣམས་ནི་ཞིང་གཞན་གྱི་དམྱལ་བར་འགྲོ་ཡི། འདིའི་དམྱལ་བར་གསར་དུ་སྐྱེ་བ་ཆོས་ཉིད་ཀྱིས་མི་སྲིད་པ་ཡིན་ནོ། །
གཉིས་པ་༼ཇི་ལྟར་འཇིག་ཚུལ་༽ལ། བཅུད་འཇིག་པ་དང༌། སྣོད་འཇིག་པ་གཉིས། དང་པོ་༼བཅུད་འཇིག་པ་༽ལ། ངན་སོང་དང༌། མཐོ་རིས་གཉིས། དང་པོ།
དེའི་དུས་སུ་དམྱལ་བ་དེ་ནས་ལས༷་ཟ༷ད་པ་རྣམ༷ས་ནི༷་མཐོ༷་རི༷ས་སུ་སྐྱེ་བ༷ར་འགྱུར༷་ཞིང༷༌། དམྱལ༷་བ་མྱོང༷་ངེས་ཀྱི་ལ༷ས་མ༷་ཟ༷ད་པ་རྣམ༷ས་འཇིག་རྟེན་གཞ༷ན་ད༷ག་གི༷་དམྱ༷ལ་གན༷ས་རྣམ༷ས་སུ༷་འཕོ༷་བ༷ར་འགྱུར༷་བ༷་ཡི༷ན་ལ་དེ་ལྟར་གྱིས་དམྱལ་བ་མས་ནས་སྟོང་ཞིང༌། དེ༷་བཞི༷ན་དུ༷་ཡི༷་དྭག༷ས་དང་དུད༷་འ༷གྲོ་རྣམ༷ས་ཀྱང་དེ་དང་མཚུང༷ས་ཏེ༷། ང༷ན་སོ༷ང་གསུ༷མ་ན༷་སེ༷མས་ཅ༷ན་གཅིག་ཀྱང་མེ༷ད་པར༷་འགྱུར༷་རོ། །
གཉིས་པ་༼མཐོ་རིས་༽ལ། མི་དང༌། ལྷ་གཉིས། དང་པོ།
མི༷་ཡི༷་འཇི༷ག་རྟེན༷་གླིང༷་བཞི༷འི་འཇི༷ག་ཚུལ༷་ཡ༷ང༌། སྒྲ༷་མི༷་སྙན༷་པ༷་རྣམས་ཆོས་ཉིད་ཀྱིས་སུམ་ཅུ་རྩ༷་གསུམ༷་དུ་སྐྱེ༷་བར་འགྱུར༷་ཞིང༷༌། གླིང་གཞ༷ན་གསུམ༷་མཚུང༷ས་པ༷ར་བས༷མ་གཏན༷་གྱི་སེམས་སྐྱེ༷་བ༷་ནི༷། རྒྱུ་གང་གིས་ན། འཛམ་གླིང་གི་མི༷་ཞི༷ག་ལ་སློབ༷་དཔོ༷ན་མེ༷ད་པ༷ར་ཆོ༷ས་ཉིད༷་ཀྱིས༷་བས༷མ་གཏ༷ན་གཉི༷ས་པ༷འི་ཏིང་ངེ་འཛིན་ཐོ༷བ་ན༷ས་དེས་གཞན་ལ་བསྒྲག༷ས་པ༷་ནི༷། འདོད་ཉིན་གྱིས་དབེ༷ན་པ་ལ༷ས་སྐྱེས༷་པ༷འི་དག༷འ་བ་དང་བ༷དེ་བ་དང་ཞི༷་བ༷་ནི་འདི་ཡིན་ནོ། །ཞེ༷ས་སྨྲས་པས་སྒྲ་དེས་ཚེགས་མེད་པར་འཛམ་གླིང་ཁྱབ་ཅིང་མི་རྣམས་ཀྱང་དེའི་རྗེས་སུ་བསླབས་པས་ཏིང་འཛིན་སྐྱེས་ནས་འོད་གསལ་གྱི་ལྷར་སྐྱེས་ཏེ་འཛམ་གླིང་སྟོང་པ་ན། ཤར་དང༌། ནུབ་ཀྱང་དེ་བཞིན་ཏེ་མདོར་ན་གླིང༷་གསུམ༷་དུ་བ༷སྒྲགས་པའི་ཚེ༷་མི༷་རྣམ༷ས་ཀུན༷་གྱིས་བས༷མ་གཏ༷ན་གཉི༷ས་པ༷་ཐོ༷བ་ན༷ས་ཤི༷་འཕོ༷ས་ཏེ༷་འོ༷ད་གས༷ལ་གྱི་ལྷར༷་སྐྱེས༷་ཏེ་གླིང༷་རྣམ༷ས་སྟོངས༷་པ་ན་གླིང་ཕྲན་རྣམས་ཀྱང་དེ་དང་འདྲ་བར་སྟོངས་པ༷ར་འགྱུར༷་བ་ཡིན་ནོ། །
གཉིས་པ་༼ལྷ་༽ལ། འདོད་ལྷ་དང༌། གཟུགས་གཉིས། དང་པོ།
དེ༷་བཞི༷ན་དུ་འདོ༷ད་ཁམས་ཀྱི་ལྷ༷་རྣམས་ཀྱིས༷་ཀྱང་ཆོས་ཉིད་ཀྱིས་བས༷མ་གཏ༷ན་གཉི༷ས་པ༷་ཐོ༷བ་ནས་སྒྲ་བསྒྲགས་པ་སོགས་ཀྱིས་འོ༷ད་གས༷ལ་དུ་སྐྱེས༷་པའི་ཚེ༷་འདོ༷ད་ཁ༷མས་རིམ་པས་སྟོང༷ས་ཞེ༷ས་བྱ༷འོ། །
གཉིས་པ༼གཟུགས་༽།
དེ༷་ན༷ས་གཟུག༷ས་ཁམ༷ས་འཇི༷ག་པ༷འ༷ང་དེ༷་བཞི༷ན་ཏེ༷། ཆོས་ཉིད་ཀྱིས་བས༷མ་གཏ༷ན་གཉི༷ས་པ༷་ཐོབ་ཅིང་དེ་ཐོ༷བ་པ༷ར་བསྒྲག༷ས་པ༷འི་སྒྲ༷་ཐོ༷ས་ན༷ས་བསམ་གཏན་གཉིས་པ་བསྒྲུབ༷ས་པས༷་ཚང༷ས་པའི༷་ལྷ༷་རྣམ༷ས་ཀུན༷་ཀྱང་འོ༷ད་གས༷ལ་གྱི་ལྷར༷་སྐྱེས༷་ཏེ་ཚང༷ས་ག༷ནས་རྣམས་སྟོང༷ས་པ༷ར་གྱུར༷་པ་ཡིན་ནོ། །
གཉིས་པ་སྣོད་ལ། རྒྱུ་གང་གིས་འཇིག་དང༌༑ ཇི་ལྟར་འཇིག་པའི་ཁྱད་པར་གཞན་བསྟན་པ་གཉིས། དང་པོ།
བཅུད་སྟོང་པའི་རྗེས་དེ༷་ནས༷་སྣོད༷་ཀྱི་འཇི༷ག་རྟེ༷ན་ཇི་ལྟར་འཇི༷ག་པ་ནི༷། མེ༷་དང་ཆུ༷་དང་རླུང༷་གི༷ས་རིམ་པར་སྲེ༷ག་པ་དང་བཤལ༷་བ་དང་འཐོ༷ར་བ༷ར་བྱེད་པ་སྟེ༷། དེ་ཡང་དཀའ་འགྲེལ་ལས། འཇིག་བསྐལ་ནི་ཡར་སྐྱེ་མར་འགྲིབ་ཉི་ཤུ་ཉི་ཤུ་སྟེ་བཞི་བཅུ་ནས་འཇིག་ལ། དེ་ཡང་གནས་པའི་བར་བསྐལ་ཉི་ཤུ་རྫོགས་པའི་མཐར་བཅུ་པ་ནས་ཡར་འཕེལ་བར་རྩོམ་པ་ན་འཇིག་པའི་མགོ་རྩོམ་སྟེ་ངན་སོང་གསུམ་སྟོངས་ནས་མི་རྣམས་ཆོས་ཉིད་ཀྱིས་བསམ་གཏན་ཐོབ་ནས་གོང་མར་སྐྱེ་བ་སོགས་བསམ་གཏན་གསུམ་པའི་བར་རིམ་པས་སྟོངས་པ་ན། དང་པོ་མེས་ལན་བདུན་འཇིག་ཅེས་ཉི་མ་བདུན་རིམ་བཞིན་ཤར་བས་ཚངས་གནས་མན་བསྲེགས་པ་ལ་བཞེད་ཅིང༌༑ དེའི་རྗེས་ལ་མཁའ་ལས་ཆར་གྱི་རྒྱུན་ཐེངས་བདུན་དུ་བབས་པས་བསམ་གཏན་གཉིས་པའི་ཐོག་མ་མན་ཆད་འཇིག་ལ། སྔར་བསྲེགས་པའི་ཐལ་བ་ཆུ་དང་འདྲེས་པར་གནས་སོ༑ ༑དེ་ཡི་རྗེས་ཐོག་ཏུ་རླུང་དྲག་པོ་ལན་གཅིག་ལྡང་བསམ་གཏན་གསུམ་པ་མན་ཆད་དང་སྔར་གྱི་སྐྱོ་མ་དེ་དག་ཀྱང་ཕྱོགས་བཅུར་འཐོར་ཏེ་ཅིང་ཡང་མི་སྣང་བར་བྱེད་དོ། །དེ་ལྟར་འཇིག་ཐེངས་གཅིག་ལ་མེ་ཆུ་རླུང་གསུམ་ག་འབྱུང་ཞིང་བསམ་གཏན་གསུམ་པ་མན་ཆད་འཇིག་པའི་ལུགས་ཡིན་པས་མཛོད་ཀྱིས་ལུགས་སོགས་དང་གཏན་མི་འདྲ་སྟེ། མཛོད་ལས། མེ་ཡིས་བདུན་ནོ་ཆུ་ཡིས་གཅིག །དེ་ལྟར་ཆུ་བདུན་ཐལ་ནས་ཀྱང༌། །མཇུག་ཏུ་རླུང་གིས་འཇིག་པ་ཡིན། །ཞེས་གསུངས་ལ་ལུགས་འདིར་མེ་བདུན་དང་ཆུ་བདུན་ཀྱང་རིམ་བཞིན་དུས་གཅིག་ཏུ་བྱུང་བར་འཆད་པ་ཡིན་ནོ། །ལྷ་རྒན་པོ་དག་གིས་སྔོན་ཡང་བྱུང་ཞེས་སྒྲོག་ཅེས་པ་ནི་མཛོད་སོགས་ལྟར་ན་གོང་མའི་ལྷ་རེ་རེའི་ཚེ་ལ་འཇིག་པ་དུ་མ་བྱུང་བས་ཉམས་སུ་མྱོང་བའི་དོན་དུ་འཆད། འདིར་འཇིག་རྟེན་ཆགས་འཇིག་གི་རྒྱུས་ཤེས་པ་དག་གིས་གཏམ་སྨྲ་བ་ཙམ་ལས་སྔར་མཐོང་བར་མི་འཆད་དོ། །ཞེས་སོགས་གསུངས་པ་ལྟར་ཤེས་པར་བྱ་ལ། དེ་ཡང་དང་པོར་སྣོད་སྟོང་པ་འདིར་ཉི༷་མ༷་ཤིན་ཏུ་ཚ་བ་གཅི༷ག་གི༷ས་ཏེ་གཅིག་ཡང་ཡང་ཤར་བས་རྩྭ༷༷་དང་ཤིང༷་དང་ནག༷ས་ཚ༷ལ་ཐམས་ཅད་སྲེག༷ དེ་ནས་ཡུན་རིང་ཞིག་ན་ཉི་མ་གཉི༷ས་ཀྱི༷ས་ཏེ༷༷་གཉིས་ཤར་བས་ལྟེང༷་{ལྡེང}ཀ༷་དང་ཆུ༷་ཀླུང༷་ཆུང་ངུ་མ༷་ལུས༷་པ་རིམ་པར་སྐེམ༷། དེ་བཞིན་དུ་ཉི་མ་གསུམ༷་གྱིས༷་ཆུ༷་ཀླུང༷་ཆེན༷་པོ༷་ཐམ༷ས་ཅད༷་སྐེ༷མ། བཞི༷་ཡིས༷་མ༷་དྲོས༷་པའི༷་མཚོ༷་ཆེན༷་པོ་ཡང་སྐེ༷མ་པ༷་སྟེ། ལྔ༷་ཡི༷ས་མཐའི་རྒྱ༷་མཚོ༷་དཔ༷ག་ཚད༷་བརྒྱར༷་སྐེམས༷་ཤིང༷་དེ་ནས་རིམ༷་གྱིས༷་ཉིས་བརྒྱ་ནས་བརྒྱད་ཁྲིའི་བར་དང་མཐར་བ་ལང་གི་རྨིག་རྗེས་ཙམ་ནས་ཆུ༷་ཐིགས༷་པ་གཅི༷ག་ཀྱང༷་མེད༷་པར༷་སྐེམ་པར་བྱེད༷་ཅིང༌། དྲུག༷་གི༷ས་ས་ཆེ༷ན་པོ་གང༷ས་རི༷་དང་བཅས་པའ༷ང་སྲེག༷ མཐར་བདུན༷་གྱིས༷་ཏེ་ཉི་མ་བདུན་ཤར་བས་རི༷་གླིང༷་གསེར༷་གྱི༷་ས༷་ག༷ཞིའི་བར༷་ཐམ༷ས་ཅད༷་ལྷག༷་མ༷་མེད༷་པར༷་སྲེག༷་པ༷་ཡི༷ན་ནོ། །སླར་ཡང་ཐུར་དུ་འབར་བའི་མེ༷་དེ༷ས་དམྱལ༷་བའི༷་གཞི༷་ཐམས་ཅད༷་དུ་ཁྱབ༷་པས་དེ་ཡང་སྲེག༷་ཅིང༷་འབར༷་བ་ན། མེ་དེ་གྱེན༷་དུ༷་རླུང༷་གིས༷་རབ༷་ཏུ༷་བསྐྱོད་པ༷་ཡིས༷། བསམ་གཏན་དང་པོའི་གནས་ཚ༷ངས་པའི༷་གཞ༷ལ་མེད༷་ཁང༷་སྟོང་པ་རྣམ༷ས་བསྲེ༷གས་པ༷་ན༷། འོད༷་གསལ༷་གྱི་ལྷ༷་ཡི༷་བུ༷་ཆུང༷༷་ངུ་རྣམ༷ས་མེ་ལ་དངང༷ས་ཤིང༷་སྐྲག༷་པ་དང༌། རྒན༷་པོ༷་དག༷་གི༷ས་སྔོ༷ན་ཡང༷་འདི་འདྲ་བ་བྱུང༷་ཞེས༷་སྒྲོག༷་པ་ཐོས་པས་མ་འཇིགས་ཞེས་སྨྲ་བར་བྱེད་ལ་དེ༷་ལྟར༷་མེ༷་ཡིས༷་ལན་བདུན་བསྲེགས༷་པའི༷་རྗེས༷་སུ། བསམ་གཏན་གཉིས་པ་དང་གསུམ་པའི་ལྷ་རྣམས་ཀྱིས་ཀྱང་ཆོས་ཉིད་ཀྱིས་གོང་མའི་སེམས་གྲུབ་ནས་དགེ་རྒྱས་སོགས་སུ་གོང་བཞིན་སྐྱེ་བར་འགྱུར་ལ། དེ་ནས་ནམ་མཁ༷འ་ལས༷་ཆར༷་ལན་བདུན་བབ༷ས་པས་སྟོང༷་གསུམ༷་ཁྱབ༷་པ༷་ལ༷ས། བས༷མ་གཏ༷ན་གཉིས༷་པ་མ༷ན་ཆ༷ད་ལན་ཚྭ་ཆུར་ཞུ་བར་ལྟར་ཞིག༷་པ༷ར་འགྱུར༷་ཞིང༷༷༌། སྔར་མས་བསྲེགས༷་པའི༷་ཐ༷ལ་བ༷་ཆུ་ད༷ང་འདྲེ༷ས་པར༷་གན༷ས་སོ། །དེ༷་ན༷ས་སྔར་གྱི་ཆུས་སྦྱངས་པའི་སྐྱོ་མ་དེ་དགས་རླུང༷་གིས༷་ཕྱོག༷ས་བཅུ༷ར་གཏོར༷་བ༷་ཡི༷ས་བས༷མ་གཏ༷ན་གསུ༷མ་པ༷་མན༷་ཆད༷་ཞིག༷་པར༷་འགྱུ༷ར་ཏེ། རྡུལ༷་ཕྲན༷་ཆ༷་མེད༷་དུ་བག་ལ་ཞ་ནས་མཁ༷འ་དབྱིང༷ས་གཅི༷ག་ཏུ༷་འཁྱིལ༷་ནས་ཅི་ཡང་བལྟར་མེད་པའི་རང་བཞིན་སྟོང་པ་གཅིག་ཏུ་གནས་སོ། །
གཉིས་པ༼ཇི་ལྟར་འཇིག་པའི་ཁྱད་པར་གཞན་བསྟན་༽།
དེ༷་ལྟར་འཇིག་མི་འཇིག་གི་རྒྱུ་མཚན་ཡ༷ང་བས༷མ་གཏ༷ན་གསུམ༷་པོ་ན༷་རིམ༷་པ༷་བཞི༷ན་དུ། བསམ་གཏན་དང་པོ་མན་ཆོད་དུ་རྟོག༷་དཔྱོད༷་མེ༷་འདྲ༷་བ་དང༌། གཉིས་པར་བསམ་གཏན་གྱི་དགའ༷་བདེ༷་ཆུ༷་ད༷ང་འདྲ༷་བ་དང༌། གསུམ་པ་ན་དབུ༷གས་ཀྱི༷་འབྱུང༷་རྔུབ༷་གཡོ་འགུལ་རླུང༷་དང༷་འདྲ༷་བ་སྟེ༷་སྐྱོན༷་གསུམ༷་དང་མཚུང༷ས་པར་ལྡན༷་པས་རིམ་པར་འབྱུང༷་བ༷་མེ་ཆུ་རླུང་གསུམ༷་གྱིས༷་འཇི༷ག་པར་བྱེད་པ་ཡིན་ནོ། །དེས་ན་རྣལ་འབྱོར་པ་ལ་ཡང་བསམ་གཏན་དེ་དང་འདྲ་བར་འབྱུང་བས་གནོད་མི་གནོད་མི་གནོད་ཀྱང་ཤེས་ལ། དེ་ཡང་སེམས་སེམས་བྱུང་གི་རྟོག་པ་མ་འགགས་པར་འགྱུ་བ་རང་ས་ན་གནས་ཏེ་ཚོར་བ་དགའ་མི་དགའ་དང་རླུང་འགྱུ་བ་མ་དག་གཞིན་སངས་རྒྱས་ཀྱི་དགོངས་པའི་ངང་ལ་གནས་པར་འདོད་པ་ནི། འཇིག་རྟེན་པའི་བསམ་གཏན་ཡང་མ་གྲུབ་ན། འཇིག་རྟེན་ལས་འདས་པ་འགྲུབ་རེ་སྐན། དེས་ན་བསམ་གཏན་ཐོབ་པས་བྱུང་ཚོར་གྱི་འདུ་ཤེས་པས་སེམས་སེམས་བྱུང་གི་འཇུག་པ་བཞི་དགོས་པའི་གནད་འདི་ལ་ཐུག་པ་ཡིན་ནོ། །བསམ་གཏན་བ༷ཞི་པ༷་ན༷་སྐྱོན་དེ་གསུམ་མེད༷་པས་འབྱུང་བ་གཞན༷་གྱིས༷་མི༷་འཇི༷ག་ཀྱང༷༌། རང་ར༵ང་གི༷་ལས༷་ཀྱིས༷་གནས་རིས་དེ༷་ནས༷་གཞན་དུ་འཆི༷་འཕོ༷་བར་སྣང༷་བས་རྟག་པ་མིན་ནོ། །འབྱུང་བ་གཞན་གཉིས་ཀྱིས་མི་འཇིག་པ་ཅི་སྙམ་ན། ནམ་མཁའ་ནི་གོ་འབྱེད་པའི་ཆ་ཙམ་ལས་འཇིག་བྱེད་དུ་ཡེ་ནས་མེད་ལ། ས༷་ཡི༷ས་མི༷་འཇི༷ག་སྟེ་གཞིག་བྱའི་ཡུལ་ལམ་སྣོད༷་ཀྱི༷་རང༷་བཞི༷ན་དུ་སྐྱེས་ཀྱི་འཇིག་བྱེད་དུ་མ་སྐྱེས་པའི་ཕྱིར༷་ནའོ། །དེ་ཡང་བསམ་གཏ༷ན་གྱི་གནས་གང་འཇིག་ཀྱང་མ་འཇི༷ག་པའི༷་སྔོ༷ན་དུ་དེ༷་ཡི༷་ལྷ༷་རྣམས་ནི་གོ༷ང་མ༷ར་སྐྱེ༷་བ༷་ཆོ༷ས་ཉིད༷་ཀྱིས་ལག༷ས་པར༷་ཏེ་ཡིན་པར་གསུང༷ས་པ་ནི། ལུང་ལས། དགེ་སློང་དག་འདི་ལྟ་སྟེ་དཔེར་ན་བསམ་གཏན་གྱི་གནས་དག་འཇིག་པའི་སྔོན་རོལ་དུ་ལྷ་དེ་དག་དགེ་རྒྱས་དང་འབྲས་བུ་ཆེ་བའི་བར་དུ་འཕོ་བ་ལྟར། དགེ་བ་བཅུ་ལེགས་པར་སྤྱོད་པ་དག་གི་ལུས་བོར་ཏེ་རྣམ་པར་ཤེས་པ་སུམ་ཅུ་རྩ་གསུམ་གྱི་ལྷ་རྣམས་ཀྱི་ནང་དུ་སྐྱེ་བ་ཡིན་ནོ། །ཞེས་སོ། །
གསུམ་པ་ཡུན།
དེ༷་ལྟར༷་འཇི༷ག་པའི༷་མགོ་བརྩམས་ནས། མཐར་ཞིག་པར་གྱུར་པ་ཡི་བར་དུ་བ༷ར་བསྐལ༷་ཉི༷་ཤུ༷་ཡོད་པའོ༷། །
གཉིས་པ་སྟོང་བསྐལ་ཞར་བྱུང་བཅས་པ་ནི།
དེ་ལྟར་ཞིག༷་ནས༷་སྟོང༷ས་ཏེ༷་ན༷མ་མཁའ༷་གཅི༷ག་གི༷་ངང༷་དུ་གནས་པ་ནི་འདུས་བྱས་འདུས་མ་བྱས་ཀྱི་དབྱིངས་སུ་གནས་པ་སྟེ། གཟུགས་སྐུ་ཆོས་སྐུའི་དབྱིངས་སུ་ཞི་བའི་མཚོན་བྱེད་དུ་བྱུང་བའོ། །སྟོང་པའི་ཚད་ནི་བར༷་བསྐ༷ལ་ཉི་ཤུ༷འི་ཡུན༷་དང༷་མཉ༷མ་པ༷་ཡིན༷་ལ་དེ༷་ནས༷་སླར་ཡང༷་འཇིག་རྟེན་གྱི་ཁམས་གཅི༷ག་གསར་དུ་ཆ༷གས་པའི༷་མགོ༷་རྩོ༷མ་མོ༷་སྟེ་རྩོམ་པར་བྱེད་དོ། །
གཉིས་པ་ཐར་པར་བསྐུལ་བ་ནི།
དེ་ལྟར་ཕུ༷ན་སུམ་ཚོ༷གས་པའི་བཀོད་པ་ཐ་དད་པར་སྣ༷ང་བ༷འི༷་འཇི༷ག་རྟེན༷་འདི་ཡང༷་མི༷་བརྟ༷ན་པར་ཞིག་ནས་མེད༷་པར༷་འགྱུར༷་བའི༷་སྐབ༷ས་ཡོད༷་ན༷། རང་གི་ཚེ་ལ་ཡིད་བརྟན་མེད་པས་སྲིད༷་པ་ལ༷་དག༷འ་བའི༷་རང༷་བཞིན༷་དེ༷་སྤོང༷ས་ལ༷། ཞི༷་བ༷དེ་གཏན་དུ་ཐར༷་པའི༷་མཆོག་རྫོགས་པའི་བྱང༷་ཆུབ༷་བསྒྲུ༷བ་པ་ལ་འབད་པ༷ར་མཛོ༷ད་ཅིག་ཅེས་རྗེས་སུ་གདམས་པའོ༑ ༑ཐེག༷་པ༷་ཆེ༷ན་པོའི༷་མ༷ན་ང༷ག་གི༷་བསྟ༷ན་བཅོ༷ས་ཡིད༷་བཞི༷ན་རི༷ན་པོ༷་ཆེའི༷་མཛོད༷་ལ༷ས། འཇི༷ག་པ༷་དང༷་སྟོང༷་པ༷འི་བསྐལ༷་པ༷་བསྟན༷་པའི༷་ལེ༷འུ་སྟེ༷་དྲུག༷་པའི༷་འགྲེལ༷་པའོ༷།། །།
༈ གཉིས་པ་འཇིག་རྟེན་དེའི་བདེ་སྡུག་སྣང་ཚུལ་ལ། མཚམས་སྦྱོར་བའི་ཚུལ་གྱིས་མདོར་བསྟན། དེ་དག་གི་རང་བཞིན་རྒྱས་པར་བཤད། སྡུག་བསྔལ་གསུམ་བསྟན་ཏེ་བཤད་པའི་མཇུག་བསྡུ་བའོ། །དང་པོ།
གོང་དུ་བཤད་པ་དེ༷་ལྟར༷་སྣོད༷་བཅུ༷ད་ཀྱི་རང༷་བཞི༷ན་ཇི་ལྟ་བ་བསྟན༷་པ༷་ལ༷ས། ད་ནི་དེ༷་ཡི༷་བདེ༷་བ་དང་སྡུག༷་བསྔལ་དང་བདེ་སྡུག་སྤེལ༷་མའི༷་སྣང༷་ཚུལ༷་བཤད་པ་ནི༷། དེ་ཡང་འགྲོ༷་བ་དྲུག༷་པོ་རང་རང་གི་ལས༷་ཀྱིས༵་བདེ་སྡུག་སོ༷་སོར༷་མྱོང༷་བ་ཡི༷ན་ཏེ། དགེ༷་བ༷ས་བདེ༷་འགྲོ༷་ཡི་རྟེན་དང་གཞན་ཡང་བདེ༷་བ༷་ཐམ༷ས་ཅ༷ད་ད༷ང༌། མི༷་དགེ༷་བས་ང༷ན་འགྲོ༷་དང་སྡུག༷་བ༷སྔལ་ཐ༷མས་ཅ༷ད་བསྐྱེད་དོ༷། །དགེ་སྡུག་སྤེ༷ལ་མ༷ས་ནི་བདེ༷་སྡུག༷་འདྲེས༷་མར༷་མྱོང༷་བ༷་སྟེ། དེ་ནི༷་ལུ༷ས་ཚུ༷ལ་སྣ༷་ཚོ༷གས་པའི་དབ༷ང་གི༷ས་ད་ལྟའི་སེམས་ཅན་གྱི་བདེ་སྡུག་སྣ་ཚོགས་པ་མངོན་དུ་སྣང༷་བ༷་ཡིན༷་ནོ། །
གཉིས་པ་ལ་ཁམས་གོང་མའི་རང་བཞིན་དང༌། འདོད་པའི་རང་བཞིན་གཉིས། དང་པོ་ལ། བདེ་བ་ཡོད་ཚུལ་དང༌། སྡུག་བསྔལ་ལས་མ་འདས་ཚུལ་གཉིས། དང་པོ།
འདི༷་ལྟར༷་བས༷མ་གཏ༷ན་བཞི་དང་གཟུག༷ས་མེད༷་པ་བཞིའི་ཁམ༷ས་ན༷་ཡང༷༌། རྒྱུ་བསམ་གཏན་དང་དགེ༷་བས༷་བསྐྱེད༷་པའི༷་འབྲས་བུ་བས༷མ་གཏན་གྱི་ཞི༷་བའི་བདེ༷་བ་ད༷ང༌། ཚེ༷་རིང༷་པོ་བསྐ༷ལ་པར་གན༷ས་པ༷་དེ༷་ལྟ་བུ་ཡོད༷་ཀྱང༷་ཞེས་སོ། །
གཉིས་པ༼སྡུག་བསྔལ་ལས་མ་འདས་ཚུལ་༽།
འོན་ཀྱང་འདུ་བྱེད་ཟག༷་བཅ༷ས་འཁོ༷ར་བའི༷་ཆོས་ཡི༷ན་པའི་ཕྱིར༷་རྟག༷་པ༷་མེད༷་དེ༑ སྔོན་གྱི་མི༷་དགེ༷འི་ལས་ཀྱི་དབ༷ང་གིས༷་གནས་རིས་དེ༷་ནས༷་ཚེ༷་འཕོ༷་བའི་སེམས་མངོན་དུ་གྱུར་པའི་ཚེ༷། ཕྱི༷་མའི༷་གན༷ས་རིས་མངོན་ཤེས་ཀྱིས་མཐོང་ནས་དེ་ལ༷་སེམས་སྐྲག༷་པའི༷་སྡུག༷་བསྔལ༷་དང་ལྡན༷་པ་ཡིན་ནོ། །
གཉིས་པ་འདོད་ཁམས་ལ་བསྟན་བཤད་གཉིས། དང་པོ།
འདོ༷ད་པའི་ཁམ༷ས་ན༷འ༷ང་ལས་སྣ་ཚོགས་པའི་དབང་གིས་བདེ༷་བ་དང་སྡུག༷་བསྔལ་སྣ༷་ཚོ༷གས་པ་དང་ལྡན་པ་ཡིན་ཏེ༷། ཞེས་སོ། །
གཉིས་པ་ལ་ངན་འགྲོ་དང༌། བདེ་འགྲོ་གཉིས༑ དང་པོ་ལ། སྡུག་བསྔལ་དང༌། བདེ་བ་ཡོད་ཚུལ་གཉིས། དང་པོ།
སེམ༷ས་ཅན་དམྱ༷ལ་བ་དང་ཡི༷་དྭག༷ས་དང་དུད༷་འགྲོའི༷་འཇི༷ག་རྟེ༷ན་ན༷། སྔོན་རང༷་ར༷ང་གི་མི༷་དགེ༷ས་བསྐྱེད༷་པའི༷་འབྲས་བུ་སྡུག༷་བསྔལ༷་བ་ནི༷། རིམ་པར་ཚ༷་གྲང༷་དང་བཀྲེས༷་སྐོ༷མ་དང་གསོ༷ད་གཅོ༷ད་བརྡེག༷་འཚོ༷ག་སོ༷གས་བཟོད༷་པར་དཀ༷འ་བ་རང་རང་གི་ལས་མ་རྫོགས་པར་ཡུན༷་རིང༷་དུ་མྱོང༷་བར༷་འགྱུར༷་བའོ༷། །
གཉིས་པ་༼བདེ་བ་ཡོད་ཚུལ་༽ནི།
གནས་རིས་དེ་རྣམས་སུ་ཡང་རང༷་རང༷་གི་སྔོན༷་གྱི་དགེ༷་བས༷་བསྐྱེད༷་པའི༷་བདེ༷་བའི་འབྲས་བུ་ནི༷། ཡི༷་དྭགས༷་ན་ཡང་ཟས༷་སོ༷གས་རྙེད༷་པ་ད༷ང༌། དམྱལ་བ་སོགས་སམ་ནད་ཀྱིས་ཉེན་པ་ན་བར་སྐབས་ཅུང༷་ཟ༷ད་བདེ༷་བ་དང༌། ཉི་ཚེ་བ་དང་ཀླུ་སོགས་ཀྱང་ཉིན༷་མཚ༷ན་དང་སྔ་དྲོ་ཕྱི་དྲོ་སོགས་འགྱུར༷་ཏེ༷་བདེ་བར་སྣང་བ་དང་བར༷་འག༷འ་སྡུག༷་བསྔལ༷་ཆུང༷་བ་དང༌། རྒྱལ༷་བ་དང༷་དེའི་སྲས༷་བྱང་ཆུབ་སེམས་དཔའ་རྣམས་ཀྱི་རྫུ༷་འཕྲུལ༷་གྱི་འོད༷་བཀྱེ༷་བས༷་སྡུག༷་བསྔལ༷་ཞི༷་བར་འགྱུར༷་བ་གང༷་ཡིན་པ་དེ༷་ཡང༌། རྐྱེན་སངས་རྒྱས་ཀྱི་འོད་ཡིན་ཡང་རྒྱུ་དེའི་བདེ༷་བ༷་བསྐྱེད་པའི་རང་གི་ལས་ཀྱི་འབྲ༷ས་བུ་སྟེ། འདི་ལྟར་བདེ་སྡུག་གཉིས་དུས་གཅིག་ལ་ཕན་ཚུལ་སྤེལ༷་མ༷ར་སྣང་བ༷་ནི་རང་རང་གི་ལ༷ས་ལ༷ས་གྱུར༷་པ་ཡིན༷་ནོ། །
གཉིས་པ་བདེ་འགྲོ་ལ། མི་དང༌། ལྷ་མིན། ལྷ་གསུམ། དང་པོ་ལ། བདེ་བ་དང༌། སྡུག་བསྔལ་གཉིས། དང་པོ།
འདི་ལྟར་མི༷་ཡི་འགྲོ་བ་རྣམ༷ས་ལ༷་ཡང༷་གནས༷་དང༷་ལོ༷ངས་སྤྱོད༷་དང༷་འཁོ༷ར་དང༷་གྲག༷ས་པ་དང་འབྱོར༷་བ་དང་ཚེ༷་རིང༷་བ་དང་ནད༷་མེད༷་པ་སོ༷གས་བདེ༷་བའི༷་ཆར༷་སྣང༷་བ་རྣམས་ནི་དགེ་འབྲས་རྣམ༷་པ་སྣ༷་ཚོ༷གས་སུ་སྣང་བའོ། །
གཉིས་པ༼སྡུག་བསྔལ་༽།
རྟེན་དེ་ལ་སྡུག༷་བསྔ༷ལ་ཡང༷་ནི༷་སྐྱེ༷་བ་དང་རྒ༷་བ་དང་ན༷་བ་འཆི༷་བ་དང༷༷༌། བཤེ༷ས་བྱམས་པ་དང་བྲལ༷་བ་དང་དགྲ༷་སྡང་བ་དང༷་འཕྲད༷་ཅིང་མི༷་འདོ༷ད་པ་ཐོག་ཏུ་བབ་པ་དང༷༌། གཉེན་ཤི་བ་སོགས་ཀྱིས་སྡུ༷ག་བསྔ༷ལ་བ་དང་འབྱོ༷ར་པ༷་རྒུད༷་ཅིང༷་བྲེལ་ཞིང་ཕོངས༷་པ༷ས་ཉེ༷ན་པ་དང༌། གཞན་གྱིས་མི༷་བསྔག༷ས་པ་སྟེ་གཏམ་ངན་བརྗོད་པ་དང་ཚ༷་གྲང༷་དང་བཀྲེ༷ས་སྐོམ༷་ལ༷་སོ༷གས་པ༷་སྣ༷་ཚོ༷གས་མང༷་པོ་དང་ལྡན༷་པའི་སྡུག་བསྔལ་བཟོད༷་པར་དཀ༷འ་བ་རྣམ༷ས་དང༷་ལྡ༷ན་ཏེ། དེ༷་ཀུན༷་ཀྱང་ར༷ང་གི༷་འཁྲུལ༷་པའི་སྣང་བ་སྟེ་རྒྱུ་ལས༷་དང་ཉོན་མོངས་པ་ལས༷་གྱུར༷་པའོ། །
གཉིས་པ་ལྷ་མིན་ལ། སྡུག་བསྔལ་དང༌། བདེ་བ་གཉིས། དང་པོ།
ལྷ༷་མིན༷་རྣམ༷ས་ལ༷འང༷་རང༷་བཞི༷ན་གྱིས༷་ཕྲག་དོག་ཆེ་བས་ལྷ༷་ཡི༷་དཔ༷ལ་ལ༷་སྡང༷་བའི་ཕྱིར༷་རྒྱུད་འཁྲུག༷ས་པ་དང༷་ཡིད༷་མི༷་བདེ༷་བ་དང༌། ལྷ་མ་ཡིན་ཕན༷་ཚུ༷ན་གཅིག་གིས་གཅིག་གི་བདེ་བ་ལ་མི་བཟོད་པས་འཚེ༷་ཞིང༷་རྒྱུད་མ་དུལ་བས་མི༷་བསྲུན༷་པའི་རང་བཞིན་རྩུབ༷་པ༷་སྟེ༷་དེ་སོགས་སྡུག་བསྔལ་མང་པོ་དང་ལྡན་པ་ཡིན་ནོ། །
གཉིས་པ༼བདེ་བ་༽།
དགེ་འབྲས་ཀྱིས་མེ༷་ཏོག༷་གི་ཕྲེང༷་བ་ནོར་བུའི་དྲྭ་བས་བཅིངས་ཤིང་བརྒྱུས༷་པ་སོགས་ལོངས་སྤྱོད་སྣ་ཚོགས་པས་འབྱོར༷་བའི༷་སྐྱེད༷་མོས༷་ཚལ༷་དང༌། བདུ༷ད་རྩི༷འི་ཁ་ཟས༷་དང༷༌༑ ཁང༷་བརྩེ༷གས་དང༌། རྟ་གླང་བཞོ༷ན་པ༷་སོ༷གས་བདེ༷་མང་ཡུན༷་རིང༷་སྤྱད༷་ཀྱང༷་དེས་ངོམ༷ས་པར་གྱུར་པ༷་ནི་མེད༷་དོ། །
གསུམ་པ་ལྷ་ལ། སྤྱི་དང༌། བྱེ་བྲག་གཉིས། དང་པོ་ལ། བདེ་བ༑ སྡུག་བསྔལ་གཉིས། དང་པོ། སྡུག་བསྔལ་གཉིས། དང་པོ།
གཞན༷་འཕྲུལ་དབང་བྱེད་ལ༷་སོ༷གས་པའི་འདོད༷་ལྷ༷་དྲུག༷་གི་གནས་ན༷་ཡང༷༌། གོང་དུ་སྨོས་པ་ལྟར་དགེ་འབྲས་བདེ༷་བ་མང༷་ཞིང་ལྷ༷་ཡི༷་འབྱོར༷་པས༷་ཉམ༷ས་དག༷འ་བར་གྱུར་ཡང་༷ཞེས་སོ། །གཉིས་པ། དེའི་ལས་ཟད་པ་ན་རྨི༷་ལ༷མ་སད༷་པ་བཞི༷ན་དུ་དེ་དག་སྤང༷ས་ནས༷་སྐྱབས་མེད་པར་འཇིག་རྟེན་གཞན་དུ་འགྲོ༷་དགོ༷ས་ལ༷། དེའི་ཚེ་འཆི༷་འཕོ༷་དང་ལྟུང༷་བའི༷་སྡུག༷་བསྔ༷ལ་ནི་དཔ༷ག་ཏུ་མེད༷་པ་དང་ལྡ༷ན་ནོ། །
གཉིས་པ་བྱེ་བྲག་ལ། བདེ་བ་དང༌། སྡུག་བསྔལ་གཉིས་ལས། དང་པོ།
ཁྱད༷་པ༷ར་དུ་རི༷་རབ༷་ཀྱི་རྩེ༷ར་གན༷ས་པའི་ལྷ་རྣམ༷ས་ཀྱིས༷་དགེ༷་བའི་ལས་མཐུན་པར་བསགས་པས༷་བསྐྱེད༷་པའི༷་འབྱོར༷་པ་དང་བདེ༷་བ་རབ༷་ཏུ༷་མང༷་པོ༷་དང་ལྡན་ཏེ། དེ་ཡང་གྲོང༷་དང༷་སྐྱེད༷་ཚལ་དང་རྡོ༷་ལེ༷བ་དང་ཤིང༷་ཆེན༷དང༷༌། དབ༷ང་པོ༷འི་བཙུ༷ན་མོ༷་འཁོར་དུ་མས་བསྐོར་བ་དང༌། དབང་པོའི་བུ༷་སྟོང༷་ཤིན་ཏུ་དཔའ༷་བ༷་དང༌། མེ༷་ཏོག༷་གིས་མགོ༷ར་བརྒྱན༷་པའི་ལྷ་མོ༷་རྣམ༷ས་ཀྱིས༷་གང༷་བ༑ བྱ་བ་ཅི་ཡང་ཤེས་པའི་ཅང༷་ཤེས༷་མཐོན་ཀ་སྤྲིན་གྱི་བཞོན་པ་བསྐྱོད་པ་དང་འདྲ་བས་སྤྲིན༷་གྱི༷་ཤུགས༷་འཆ༷ང་སྟེ་རྟ༷་ཡི་མཆོ༷ག་དང༷༌། རབ༷་ཏུ་བརྟན༷་པའི་གླང༷་པོ༷་ཆེ་ས༷་སྲུང༷་གི་བུ༷་མཛེ༷ས་པ་ཉིད་ཀྱི༷་མགོ༷་བོ༷་སུམ་ཅུ༷་རྩ༷་གསུ༷མ་གྱི་སྟེང༷་ཉེ་དབང་དབང་པོ་དང་བཅས་པ་རོལ༷་ཞིང༷༌། རྩེ༷་དག༷འི་དུས༷་སྟོན༷་ཉིན༷་མཚ༷ན་ཕྱེད༷་པ་དེ་བར་མེད་དུ་སྤྱོད༷་པར་བྱེད་དོ། །
གཉིས་པ་༼སྡུག་བསྔལ་༽ལ།
སྡུག་བསྔལ་སྤྱིར་བསྟན་པ་དང༌། འཐབ་རྩོད་ཀྱི་སྡུག་བསྔལ་བྱེ་བྲག་ཏུ་བཤད་པ་གཉིས། དང་པོ། དེ་ན་སྡུག༷་བསྔ༷ལ་ཡང༷་ནི༷་འཆི༷་འཕོ༷་ལྟུང༷་བ༷་དང༷༌། ལྷ༷་མི༷ན་རྣམ༷ས་དང༷་འཐ༷བ་རྩོད༷་ཀྱིས་གཡུ༷ལ་འགྱེད༷་པར་བྱེད་དོ༷། །
གཉིས་པ།
དེ་ལྟར་རྩོད་པའི་རྒྱུ༷་ནི༷་གསུམ༷་སྟེ༷་འཛ༷མ་བུ་གླིང༷་པས་ལ༷ས་དགེ་སྡིག་སྟོབས་ཆེན་པོ་བསགས་པ་ད༷ང་ནི༷། དཔག་བསམ་གྱི་ཤིང༷་རྩ་བ་ལྷ་མིན་གྱི་གནས་སུ་ཡོད་པས་དེའི་ཕྱིར་རྩོད་པ་དང༷༌། ལྷ་རྣམས་ལྷ་མིན་གྱི་བུ༷་མོ༷་ལ་ལྟད་མོ་ལྟ༷་བ་ལ༷ས་དེ་དག་ཕྲག་དོག་པར་གྱུར༷་ནས་རྩོད་པ༷འོ༷། །དེ་ལྟར་རྒྱུ་ཚོགས་པའི་ཚེ། དགའ་བོ་དང་ཉེར་དགའ་ལ་སོགས་པའི་དཀ༷ར་ཕྱོག༷ས་ཀྱི་ཀླུ་དག༷་དང༷་དེ༷་བཞི༷ན་དུ་ཧུ་ལུ་དང་ཧུ་ལུ་ཀ་ཆེན་པོ་སོགས་ནག༷་པོ༷་ཡི༷་ཀླུ༷་རྣམས་འཐབ་པ་ད༷ང་དེའི་རྗེས་སུ་བ༷ར་སྣང༷་གི་ལྷ༷་བྲན་རྣམ༷ས་དཀ༷ར་ནག་སོ་སོའི་ཕྱོགས་བཟུང་ནས་དང་པོར་འཁྲུག༷ས་པ༷་སྟེ། དེ་དག་རང་རང་གི་ཕྱོགས་སམ་སྲིད༷་ད༷ང་སྡེ༷་རིས་དང་བཅ༷ས་རྩོ༷ད་ཅིང༷་དམག་འགྱེད༷་པར༷་བྱེད༷་པ་ཡིན་ཏེ། དང་པོར་དཀ༷ར་ཕྱོག༷ས་ཀྱི་ཀླུ༷་མཆོ༷ག་བརྒྱད༷་དང༷་ན༷ག་པོ༷་ཡི༷་ཀླུ༷་རྣམ༷ས་གཡུ༷ལ་འགྱེད༷་པ་ན་བ༷ར་སྣང༷་གི་ལྷས༷་ཀླུའི་དམག་གི་རྒྱབ་དཔུང༷་གནོ༷ན་པར་བྱེད་དོ། །དེའི་ཚེ་ལྷ་མིན་གྱི་སྒྲ༷་གཅ༷ན་འཁྲུག༷ས་ཏེ༷་རྩོད༷་པ༷་ལས་ལྷ་རྣམས་ཕམ༷་པར་གྱུར༷་པ༷་དེ༷་ཡི་ཚེ༷་ཀླུ་དང་བར་སྣང་གི་ལྷས་སྦྲན་པས་རྒྱལ༷་ཆེ༷ན་རིས༷་བཞིའི༷་ལྷ༷་མཆོ༷ག་རྣམས་ལྷག༷ས་ཏེ་ལྷ་མིན་ཕམ་པ་ན། དཀར༷་འཕྲེང༷་གན༷ས་ནས༷་དང་འགུལ༷་འཕྲེང༷་གི་ལྷ་མིན་རྣམས་ཀྱིས་འཁྲུག༷ས་པ༷་འགྱེད༷་པ་ལས། ལྷ་མིན་ཕམ༷་པར་གྱུར༷་པའི་ཚེ་ཐགས༷་བཟ༷ང་རི༷ས་སྦྲན༷་པས། དེ་ཁྲོས་ནས་རྐང་པ་ས་ལ་བསྡབས་པའམ་བསྐྱོད༷་པ༷་ཡི༷ས། རི༷་རབ༷་ཀྱང་འགུལ༷་བའི་ཚེ༷་དེའི་ལྟས་སུ་རིག་ནས། དབང་༷པོ་བརྒྱ་བྱིན་ཉེ༷་དབ༷ང་གི་འཁོར་དང་བཅ༷ས་པ་རྩུབ༷་འགྱུར༷་གྱི་ཚལ༷་དུ་སོང༷་སྟེ་གོ༷་ཆ༷་སྲ་བ་དག་རབ༷་ཏུ་བགོ༷ས་ཤིང་མཚོན་བླངས་ཏེ༷། གཡུལ་གྱི་གླང་པོ་ཆེ་རབ༷་བརྟན༷་གྱི་བཞོ༷ན་པ༷་དང་ལྷ༷་ཡི༷་དཔུང༷་དང༷་བཅས༷་རི༷་རབ༷་ཀྱི་ཆུ༷་མཚམ༷ས་ལ་ཐུ༷ག་པར༷་བསུ༷་བའི༷་ཚུལ༷་ལས༷། ལྷ་མིན་དང་གཡུལ༷་འགྱེད༷་པའི་ཚེ་ན་ཕན་ཚུན་དུ་རི༷་ར༷བ་འཕེ༷ན་ཞི༷ང་སྒྲ་གཅན་གྱི་མིག་གིས་མི་བཟོད་པས་ཉི༷་ཟླ༷་ལག་པས་འཛི༷ན་ཅིང་བསྒྲིབས་སོ། །དེའི་ཚེ་ལྷ༷་རྣམ༷ས་ལྷ་མིན་ལས་གྱེ༷ན་དུ༷་མི༷་འགྲེང༷་བདུ༷ན་ཙམ་དུ༷་འཕ༷གས་པ་ནི་རབ༷་དཀ༷ར་བསོ༷ད་ནམ༷ས་ཀྱི་སྟོབ༷ས་ལ༷ས་གྱུར༷་པ༷་ཡིན༷་ནོ། །དེ་ལྟར་འཐབ་པས་ལྷ༷་མི༷ན་གྱི་དཔུང༷་རྣམས་རྒྱལ༷་ན་གྱེན་དུ་བདས་ཏེ་རི༷་རབ༷་ཀྱི་རྩེར༷་སོ༷ན་ཞིང༷་ལྷ༷་རྣམ༷ས་ཀྱི་གྲོང༷་ཁྱེར༷་ལྟ་ན་སྡུག་གི་སྒོ་འཕ༷ར་ཞག༷་བདུ༷ན་དུ་གཅོད༷་ནས་འདུག་གོ །ལྷ༷་མིན༷་རྣམས་ཕམ༷་པར་གྱུར༷་ན་ལྷ་ཡི་དཔུང་གིས་ཕྱིར་བདས་དེ་གསེེ༷ར་གྱི༷་ས༷་གཞི༷འི་སྟེང་གི་ལྷ་མིན་གྱི་གྲོང༷་ཁྱེར༷་གསེར་ལྡན་གྱི་སྒོ༷་འཕ༷ར་ཞ༷ག་བདུན་དུ་བཅད༷་དེ༷་གན༷ས་པ༷་ཡིན༷་ནོ། །དེ་ལྟར་ཞག་བདུན་པ་སོང་བ་ན་ནམ་མཁའ་ནས་གང་ཕམ་པ་དེ་ཉིད་རྒྱལ་བ་གྱུར་ཅིགགང་རྒྱལ་བ་དེ་ཕམ་པར་གྱུར་ཅིགཟེར་བའི་སྒྲ་གྲགས་པའི་རྐྱེན་གྱིས་དམག་རྣམས་སོ་སོའི་གནས་སུ་གྱེས་ཏེ་རང་རང་བདེ་བར་འཁོད་པ་ཡིན་ནོ། །དེ༷་ལྟར་༷ལྷ༷་དང༷་ལྷ༷་མི༷ན་གཉིས་པོ་ཕན་ཚུན་རྩོ༷ད་པ༷་ལ༷ས་བྱུང་བའི་སྡུག༷་བསྔལ༷་མང༷་པོ་དང་ལྡན༷་ཏེ་སྡར༷་མ༷་རྣམ༷ས་འབྲོས་པའམ་བྱེར༷་ཞིང༷༌། སྒྲ་གཅན་མཐོང་བ་སོགས་ཀྱིས་བརྒྱལ༷་བར་གྱུར༷་པ་སོགས་སྙིང་གས་སྙམ་བྱེད་པའི་མྱ༷་ང༷ན་དང་མཚོན་གྱིས་རྨས་པ་སོགས་ཀྱི་སྡུག་བསྔལ་ཆེན༷་པོ༷་སྐྱེ༷་བ༷་ཡིན༷་ནོ། །
གསུམ་པ་མཇུག་བསྡུ་བ་ནི།
སྔར་སྨོས་པ་དེ༷་དང་འདྲ༷་བའི༷་འཁོར༷་བ༷་ནི་བཟོད་པར་དཀའ་བ་སྡུག་བསྔལ་ཆེ་བས་མེ༷་ཡི༷་འོབ༷ས་དང་འདྲ༷་བ་དེ་ལས༷། བློ༷་དང་ལྡན༷་པ་རྣམ༷ས་ཀྱིས༷་ངེས་པར་ཐར༷་པ༷་བྱང་ཆུབ་བསྒྲུབ་པ་ལ་བརྩོན་པར༷་བྱ༷་དགོས་སོ། །ཅིའི་ཕྱིར་ན། འཁོར༷་བའི༷་གནས༷་འདི༷་ན༷་ཡིད༷་བརྟ༷ན་དུ་རུང་བ་འག༷འ་ཡང་མེད༷་དེ༷། གནས་སྐབས་སུ་བདེ༷་བར༷་སྣང༷་ཡང་འགྱུར༷་བའི༷་སྡུག༷་བསྔ༷ལ་གྱི་རང་བཞིན་ཉིད༷་ཡིན་ལ། གཏན༷་དུ༷་འདུ་བྱེད་ཀྱི་སྡུག་བསྔལ་ཡོད་པས་གཅིག་ནས་གཅིག་ཏུ་འཁོར༷་བ་༷ཟོ༷་ཆུན༷་གྱི་འཁྱུད༷་མོ༷་དང་འདྲ༷་སྟེ། དེ་ལྟར་སྡུག་བསྔལ་གསུམ་ལས་མ་འདས་པ་དེ༷་ཡི་ཕྱིར༷་འཁོར་བ་དེ༷་ལ༷ས་ཐར༷་བའི་ཕྱིར༷་བརྩོན༷་པ་བསྐྱེད་འཚ༷ལ་ལོ༷། །ཐེག༷་པ་ཆེ༷ན་པོ༷འི་མན༷་ང༷ན་གི༷་བསྟན༷་བཅོ༷ས་ཡིད༷་བཞི༷ན་རིན༷་པོ༷་ཆེའི༷་མཛོ༷ད་ལ༷ས། སྣོད༷་བཅུད༷་ཀྱི་བདེ༷་སྡུག་བསྟ༷ན་པའི༷་ལེ༷འུ་སྟེ་བདུན་པ༷འི་འགྲེལ་པའོ༷།། །།
༈ རྡོ་རྗེའི་གནས་གཉིས་པ་མྱང་འདས་ཀྱི་རང་བཞིན་བླང་བྱར་བསྟན་པ་ལ། སྦྱོང་བྱེད་ལམ་བཤད་པ་དང༌། སྦྱངས་པའི་འབྲས་བུ་བཤད་པ་གཉིས། དང་པོ་༼སྦྱོང་བྱེད་ལམ་བཤད་པ་༽ལ། ལམ་དངོས་དང༌། ལམ་དེ་ཇི་ལྟར་བགྲོད་པའི་ཚུལ་གཉིས། དང་པོ་༼ལམ་དངོས་༽ལ། ཐོས་པ་དང༌། བསམ་པ་དང། སྒོམ་པ་གསུམ། དང་པོ། གང་ལས་ཐོས་པར་བྱ་བའི་ཡུལ། ཇི་ལྟར་ཐོས་པར་བྱ་བའི་ཚུལ། ཐོས་པ་དངོས་ཀྱི་དོན་གཏན་ལ་དབབ་པ་གསུམ། དང་པོ་ལ། མཐུན་ཕྱོགས་དགེ་བའི་བཤེས་གཉེན་བསྟེན་པར་གདམས་པ་དང༌། མི་མཐུན་ཕྱོགས་སྡིག་གྲོགས་སྤང་བར་གདམས་པ་གཉིས། དང་པོ་ལ། མཚམས་སྦྱར་ཏེ་མདོར་བསྟན་པ་དང༌། དེ་རྒྱས་བཤད་གཉིས། དང་པོ།
འཁོར་བའི་རང་བཞིན་སྤང་བྱར་ཤེས་པའི་རྗེས་དེ༷་ནས༷་ཐར་དཀའ་གཏིང་ཟབ་གནོད་པ་དུ་མའི་གནས་འཁོ༷ར་བ༷་སྡུག༷་བསྔ༷ལ་གྱི་རྒྱ་མཚོ༷་ཆེན་པོ་དེ་ལ༷ས་བརྒལ༷་བར་བྱ་བའི་ཕྱིར༷། ཡང་དག་ལམ་གྱི་ས་མཁན་དེད༷་དཔོན་མཚུངས་མེད་དཔ༷ལ་ལྡན༷་བླ༷་མ༷་ཉིད་བསྟེན༷་པར་བྱའོ། །
གཉིས་པ་ལ། བསྟེན་བྱ་དགེ་བའི་བཤེས་གཉེན་གྱི་མཚན་ཉིད༑ བསྟེན་དགོས་པའི་རྒྱུ་མཚན། ཇི་ལྟར་བསྟེན་ཚུལ་གསུམ། དང་པོ་ལ། བཤེས་གཉེན་གྱི་མཚན་ཉིད་བདུན་བསྟན་པ་དང༌། དེ་ལས་ཅི་རིགས་བསྟེན་རུང་བར་བསྟན་པ་གཉིས༑ དང་པོ་ལ།
ཡིད་བཞིན་མཆོག་གི་བླ་མ་ནས་བརྩམས་ཏེ་བདུན་པོ་རིམ་པས། མཚན་ཉིད་དང་པོ། དེ༷་ཡང༷་ཚེགས་ཆུང་ངུས་དོན་ཆེན་པོ་འགྲུབ་པའི་ཐབ༷ས་ལ་མཁས༷་པ་དང༌། གཞན་ལ་ཕན་པའི་ཐུག༷ས་རྗེ༷་དཔག༷་ཏུ་མེད༷་པ་ཡོད་ཅི༷ང༌། ཐུབ་གསུངས་མདོ༷་དང་རྒྱུད༷་སྡེ་མང་དུ་ཐོས་པའི་ཡིད༷་བཞི༷ན་ནོར་བུའི་མཛོ༷ད་ཁང་མང༷འ་བ་འགྲོ༷་བའི༷་ཁ་ལོ་གྱེན་དུ་འདྲེ༷ན་པའི་ཕྲིན་ལས་ཅན། སྐུ་གསུང་ཐུགས་ལ་ཉེས་པའི་སྐྱོན༷་ཀུན་དང་བྲལ༷་ཞིང་ཡོན༷་ཏན༷་མཐའ་དག་རྫོ༷གས་པའི༷་བླ༷་མ་ནི༷་ཡིད་བཞིན་མཆོག་གི་བླ་མ་ཞེས་བྱ་སྟེ་བི་མ་དང་བཻ་རོ་ལྟ་བུ་ཡིན་ཏེ། དེ་ནི་སྙིག༷ས་མ༷འི་དུས༷་སུ༷་སང༷ས་རྒྱས༷་དངོ༷ས་སུ་བྱོན་པ་དང༷་མཚུང༷ས་པས་རབ༷་ཏུ་དྭང༷ས་པའི་སྲི༷་ཞུ༷་དང་གུས༷་པའི༷་སྒོ་ནས་སྤྱི༷་བོས༷་བསྟེན༷་པར་བྱའོ། །
མཚན་ཉིད་གཉིས་པ།
རང༷་བཞི༷ན་ཡོ༷ན་ཏན༷་རྫོག༷ས་པའི༷་བླ་མ༷་ནི༷་ཤིང་རྟ་ཆེན་པོ་ཐོགས་མེད་དང་རྗེ་བཙུན་གྲགས་པ་ལྟ་བུ་སྟེ། དགོངས་འདུས་ལས། རིགས་བཟང་སེམས་དལ་ཁོང་དུལ་དང༌། ཞེས་སོགས་ཀྱིས་བསྟན་པ་བཞིན། རིགས་ཀྱི་ཡོན་ཏན་རྒྱལ་རིགས་སོགས་སུ་སྐྱེས་པས་རི༷གས་བཟ༷ང་ཞིང་ངོ༷་ཚ༷་ཁྲེལ༷་ཡོད༷་དང་ལྡན་པ། སྔོན་ཚོགས་བསགས་པས་དབང༷་པོ༷་ཚང༷་ཞིང་དག་པ། ཐེག་ཆེན་གྱི་རིགས་སུ་སྐྱེས་པས་བྱམ༷ས་པ་དང༷་སྙིང༷་རྗེ༷་ཆེ་བ། ཐེག་པ་མཆོག་ལ་མཁས་པས་སྐྱེས་ཐོབ་ཀྱི་ཤེས༷་རབ༷་རྒྱ་ཆེ༷་ཞིང༷། ཆོས་མང༷་དུ་ཐོ༷ས་པ་དང་གཟུང་འཛིན་ཉོན་མོངས་ཆུང་བས་སྒོ༷་ག༷སུམ་ངང་གིས་དུལ༷་ཞིང༷་བཟོ༷ད་པ་ཆེན༷་པོ་དང་ལྡ༷ན་པ། གསོ༷ང་བ་སྟེ་རྒྱུད་དྲང་ཞིང༷་འཇམ་པ་དེས༷་ལ༷་སེམས་གྱ༷་གྱུ༷་མེད༷་པ༷་སྟེ༷། ཡིད༷་བཞི༷ན་རི༷ན་པོ་ཆེ༷ན་ལྟ་བུ་དེ་ནི་ད༷ད་བརྒྱའི༷་གཙུག༷་གི༷ས་བསྟེན༷་པར་བྱའོ། །
མཚན་ཉིད་གསུམ་པ།
སྲིད༷་པ་ལ༷ས་རྣམ༷་པར་གྲོལ༷་བ་མཆོ༷ག་རབ༷་བླ༷་མ༷་ནི༷་རྒྱལ་སྲས་ཞི་བ་ལྷ་དང་འབྲོམ་སྟོན་པ་ཆོས་རྗེ་དཔལ་སྤྲུལ་རིན་པོ་ཆེ་ལྟ་བུ་སྟེ། ཕ་ཡུལ༷་དང༷་འབྲེལ་ཐག་ཆོད་པས་རྒྱང༷་བསྲིང༷་བ། འཁོར་བར་སྡུག་བསྔལ་ཤེས་པས་མི༷་ཆོས༷་རྒྱབ༷་ཏུ༵་བོ༷ར་བ། ནོར་སྙིང་པོ་མེད་པས་དགོ༷ས་མེད༷་ཀྱི་རང༷་བཞི༷ན་རྒྱུད་ལ་སྐྱེས་ཏེ་ནོར༷་རྫས༷་ལ་ཞེ༷ན་པ༷་ཆུང༷་བ། རྒྱུ༷་འབྲས༷་ལ་ཡིད༷་ཆེས༷་པས་དགེ༷་སྡིག༷་བླང༷་དོར༷་བྱེད༷་པ། ཚེ༷་འདི༷་སྦུན་པ་ལྟར་བློ༷ས་ཐེང༷ས་པས་ཡུན་གྱི༷་དོན༷་ཆེན༷་ཐར་པ་སྒྲུབ༷་པ་ཐེག༷་ཆེ༷ན་གྱི་དོན༷་དང་ལྡན༷་པའི་སྒོ་ནས་འགྲོ༷་དོ༷ན་ཐབ༷ས་མཁས༷་ལ་སྤྱོད༷་པ་སྟེ་གདུལ་བྱའི་རྒྱུད་བརྟག༷ས་ཤིང༷་ཆོས་སྟོན་པའི་ངོ༷་མཚ༷ར་ཆེན་པོ་དང་ལྡན་པ་དཔ༷ལ་ལྡན༷་བླ་མ་ཆོས༷་ཀྱི༷་རྗེ༷་དེ་ནི༑ དུས་རྟག༷་ཏུ་༷འབྲ༷ལ༷་བ་མེད༷་ཅིང་སྐྱོ༷་ང༷ལ་མེད༷་པ༷ར་བསྟེན༷་པར་བྱའོ། །
མཚན་ཉིད་བཞི་པ།
ཤེ༷ས་རབ༷་རྒྱ༷་ཆེ༷་བའི་སྐལ༷་བཟང༷་བླ༷་མ༷་ནི༷་ཀླུ་སྒྲུབ་དང་རོང་ཟོམ་ཀུན་མཁྱེན་ཆེན་པོ་རང་ཉིད་དང་རྗེ་བླ་མ་མི་ཕམ་ལྟ་བུ་སྟེ། ཕྱི་ནང་གི་རིག༷་གནས༷་ཀུན༷་མ༷ཁྱེན་པའི་ཤེ༷ས་བྱའི༷་དཀྱིལ༷་འཁོར༷་རྒྱས༷་ཤིང༌། བྱེ་བྲག་ཏུ་ཐོས༷་བསམ༷་རྒྱ༷་ཆེ༷་བས་གྲུ༷བ་མཐའི༷་གཞུང་སོ་སོའི་ཚིག༷་དོན༷་ལ་མཁས༷་པ། དེ་ལས་ཀྱང་ཐེག་ཆེན་གྱི་ལྟ༷་སྤྱོད༷་ཕུ༷ལ་དུ་བྱུང༷་བ་གཞན་གང༷་གིས༷་སྨད༷་དུ༷་མེད༷་པ་ལ་ལུང༷་རིག༷ས་དང༷་ལྡ༷ན་པར་རམ་དེ་གཉིས་ཀྱི་སྐྱེ་བར་ནས་འདོད་པས་ཆོས་གང་ལ་རང༷་བཟོ༷་དང་གཟུ༷་ལུམ༷་གཡོ་བག་མེད༷་པར་གདུལ༷་བྱའི༷་བློ༷་རི༷གས་བརྟག༷ས་ནས༷་དེ་དང་མཐུན་པར་ཆོ༷ས་སྟོན༷་ཅིང༷༌། བདུད་དང་གོལ་ས་གཅོད་པ་ལ་མཁས་པས་བྱང༷་ཆུབ༷་ཀྱི་ལ༷མ་ལ་འདྲེ༷ན་པ་དེ་ནི་དེད༷་དཔོ༷ན་བློ༷་གྲོས༷་ཀྱི་མི༷ག་ཅ༷ན། རིན༷་ཆེ༷ན་ཐ༷ར་གླིང༷་བགྲོད༷་པའི་གཉེན་དེ༷༷་ནི་གུས༷་པ༷ས་བསྟེན༷་པར་བྱའོ། །
མཚན་ཉིད་ལྔ་པ།
རི༷མ་བརྒྱུད༷་བྱིན༷་རླབ༷ས་ལྡན༷་པ༷འི་བླ༷་མ་ནི༷་ན༷་རོ་དང་མི་ལ་ཕྱིས་དུས་འདིར་འཇམ་མགོན་རྣམ་གཉིས་ལྟ་བུ་སྟེ། དགེ་བའི་བཤེས་གཉེན་གོང༷་མ༷་མཉེ༷ས་བྱས༷་གྲུབ༷་ཐོབ༷་ཀྱི་བརྒྱུད༷་པ་འཛིན༷་པ། བླ་མའི་ཐུ༷གས་མཛོ༷ད་ལོ༷ན་པས༷་སྙ༷ན་བརྒྱུད༷་གདམ༷ས་པ༷་དང་ལྡན༷་པ༷་གོང་མའི་ཕྱག༷་བཞེ༷ས་མཐོ༷ང་བ༷ས་དོན༷་གཉི༷ས་ཀྱི་སྒྲུབ༷་པ་ལ༷་མཁས༷་པ། རྟག་ཏུ་སྒྲུབ༷་ལ༷་བརྩོ༷ན་པས༷་དངོ༷ས་གྲུ༷བ་སྤྲིན༷་ཚོ༷གས་ལྟར་བརྙེས༷་པ། གོང་མའི་བྱིན་རླབས་ཞུགས་པས་གཞ༷ན་སྣང༷་བ༷སྒྱུར་ནུས༷་པ་དང༌། སྣ་ཚོགས་ཐབས་མཁས་ཀྱིས་འགྲོ་བ་ཐར༷་པའི༷་ལམ༷་སྣ་འདྲེ༷ན་པ། རང་རྒྱུད་ཆོས་དང་འདྲེས་པས་དཀོན་མཆོག་གསུམ་ཚང་བ། རྒྱལ་བའི་བྱིན་གྱིས་བརླབས་པས་མདོ༷་རྒྱུད༷་ཀྱི་བཀ༷འ་བབ༷ས་པ། གསང་སྔགས་ཀྱི་སྐལ་བ་ཆེ་བས་བཀའ་བབ་ཀྱི་དམ༷་ཚི༷ག་གཙ༷ང་མར་གྱུར༷་པ༷། དེ༷་འདྲའི༷་མཁ༷ས་གྲུབ༷་འགྲོ་བའི་དཔ༷ལ་མགོ༷ན་གང་ཡིན་པ་དེ་སྤྱི༷་བོ༷ས་བསྟེན༷་པར་བྱའོ། །
མཚན་ཉིད་དྲུག་པ།
ཐུག༷ས་རྗེས༷་ལམ༷་སྣ༷་འདྲེ༷ན་པའི༷་བླ༷་མ༷་ནི༷་ཏེ༷་ལོ་དང་མར་པ་ལྟ་བུ་སྟེ། བྱང༷་ཆུབ༷་ཀྱི་སེམ༷ས་འབྱོངས༷་པས་ཇི་མཛད་རྟག༷་ཏུ༷་གཞ༷ན་དོ༷ན་སྤྱོད༷་པ། བླ་མའི་བྱིན༷་རླབ༷ས་ཞུག༷ས་པ༷ས་གཞན༷་སྣང༷་བྱིན༷་གྱིས༷་རློ༷བས་ནུས་པ། གནས་ལུགས་ཀྱི་དོན་ལ་སྦྱར་བས་ལྟ༷་སྒོ༷མ་སྤྱོད༷་པ་དང་འབྲ༷ས་བུའི་ཉམ༷ས་མྱོང༷་གི་དྲོ༷ད་རྟ༷གས་དང་ལྡན༷་པ། རིག་པ་གནད་དུ་ཚུད་པས་ནུས༷་མཐུ༷་རབ༷་ཏུ་ལྡན༷་ཞིང་གདོན༷་བགེ༷གས་སོགས་ཀྱི་བར༷་ཆད༷་སེལ༷་བ། རྫུ་འཕྲུལ་དང་ཐབ༷ས་ལ་མཁ༷ས་པས་ལོག་ལྟ་དབང་དུ་འདུ་བ། གཞན་དོན་ལ་མཁས་པས་ཐར༷་ལམ་༷དུ་འགྲོ༷་བ༷་འདྲེ༷ན་པའི༷་མཆོ༷གམཚུང༷ས་མེད༷འཇི༷ག་རྟེ༷ན་གྱི་རྒྱན༷་དུ་གྱུར༷་པ་དེ་ནི་གུས༷་པས༷་བསྟེན༷་པར་བྱའོ། །
མཚན་ཉིད་བདུན་པ།
མཐར༷་ཐུ༷ག་སྙིང༷་པོའི༷་དོན༷་སྟོན༷་པའི་བླ༷་མ༷་ནི༷་ཤྲཱི་སེདྷ་དང་ལྕེ་བཙུན་སེང་གེ་དབང་ཕྱུག་ལྟ་བུ་སྟེ། ཐུགས་རྗེ་ཚད་མེད་པས་འབྲེ༷ལ་ཚད༷་རྣམ༷་གྲོལ༷་ཟབ༷་མོ༷འི་དོ༷ན་ལ༷་སྦྱོར༷་བ། ལ༷མ་ཟབ༷་སྙིང༷་པོ༷འི་དམར་ཁྲིད་ལ་མཁས་པས་རང༷་གནས༷་ཆོ༷ས་སྐུ༷་དང་སྤྲོད༷་པ། རྩལ་སྦྱངས་ཀྱི་བོག༷ས་འདོ༷ན་ཟབ༷་མོ༷ས་ཉམ༷ས་རྟོག༷ས་གོང༷་འཕེལ༷་དུ་བྱེད༷་པ། མཐར༷་ཕྱིན༷་རྟོག༷ས་པ་མངའ་བས༷་གདུལ་བྱ་གནས༷་ལུ༷གས་གཞི༷་ལ༷་སྐྱེལ༷་བ་སྟེ་མ་ནོར་བར་ངོ་འཕྲོད་པ། ཐབ༷ས་ལམ༷་ཟབ༷་མོས་༷གང༷་ཡང༷་ལམ༷་དུ༷་སྒྱུ༷ར་ནུས་པ། གདམ༷ས་པ༷་མང༷་པོ་དང་ལྡ༷ན་པས་ཤེས༷་རྒྱུད༷་འགྲོ༷ལ་བ་ལ༷་མཁས༷་པ། ཡང་རྩེའི་དགོངས་པ་མངའ་བས་ཚེ༷་འདི༷ར་འཁོ༷ར་བའི༷་ཆུ་བོ༷་སྒྲོལ༷་ནུས༷་པ༷། དེ༷ད་དཔོ༷ན་ཡིད༷་བཞི༷ན་རིན་པོ་ཆེ་སྨན༷་པའི༷་རྒྱལ༷་པོ༷་དེ་འདྲ་བ་ནི༷། ཀུན༷་ལས༷་ཀྱང་འཕག༷ས་ཕྱིར༷་མཚུ༷ངས་པ་མེད༷་པ་ཉིད་གུས༷་པ༷ས་བསྟེན༷་པར་བྱའོ། །གཉིས་པ། གོང་དུ་ཇི༷་སྐད༷་བཤད༷་པའི༷་ཡོན༷་ཏན༷་གྱི་མཆོག༷་དེ་ད༷ག་ལས༷། ཀུན༷་དང་ལྡན༷པའི་བླ༷་མ༷་ནི་ཨུ་༷དུམྦཱ༷་ར༷་ཙམ༷་སྟེ་སྙིགས་དུས་རྙེད་པར་དཀའ་ན་ཡང༌། དེ་ལས་ཕལ༷་ཆེར༷་དང་ལྡན༷་པ༷འང༷་སང༷ས་རྒྱས༷་དང༷་འདྲ༷་ཞིང༷༌། དེ་དག་གི་ནང་ནས་ཡོན་ཏན་དྲུག༷་ཚན༷་ཙམ༷་ལྡན༷་པ་དེ༷་ཡང༷་བསྟེ༷ན་དུ་རུང༷་སྟེ༷། དེ་ལྟ་བུ་ཡང་སྙིག༷ས་མ༷འི་དུ༷ས་འདི༷ར་རབ༷་ཏུ༷་རྙེད༷་དཀའི༷་ཕྱིར༷་རབ༷་ཏུ༷་གུས༷་པ༷་ཆེན༷་པོས༷་བསྟེན༷་པར༷་བྱའོ༷། །
གཉིས་པ་བསྟེན་དགོས་པའི་རྒྱུ་མཚན་ལ། བསྟན་བཤད་གཉིས། དང་པོ།
དེ་ལྟའི་དགེ་བའི་བཤེས་གཉེན་ཉིད་འབྲ༷ལ་མེད༷་རྒྱུན༷་དུ་བསྟེ༷ན་པར༷་གདམ༷ས་པ༷་ལ་ཡང༷་གཏན་ཚིགས་རྣམ་པ་དྲུག་ལས། ཞེས་པའོ། །
གཉིས་པ་ལ། གཏན་གྱིས་འདུན་གྲོས་སྟོན་པ། བླང་དོར་གྱི་མིགས་ཕྱེད་པ། ཞིང་མཆོག་ཏུ་གྱུར་པ། སྐྱབས་བླ་ན་མེད་པ། ཡོན་ཏན་རྒྱས་པར་བྱེད་པ། སྟོན་པ་སངས་རྒྱས་ཀྱི་བྱ་བ་བྱེད་པ་སྟེ། རྒྱུ་མཚན་དྲུག་པོ་རིམ་པར་སྟོན་པ་ལས། རྒྱུ་མཚན་དང་པོ།
རང་གཞན་ལ་གཏན༷་གྱི༷་འདུ༷ན་གྲོས༷་ཐར༷་ལམ༷་ཟ༷བ་མོ༷་ཉི༷ད་སྟོན༷་པར་བྱེད་པ་པོ། མཚན་ལྡན་གྱི་བླ་མ༷་ལས༷་གཞ༷ན་རྒྱལ་བློན་གཙོ་བོ་ཕ་མ་སོགས་གང༷་གིས༷་ཀྱང་སྟོན༷་པར་མི་འགྱུར་བ་དེ༷་ཡི་ཕྱིར༷་ན་རྟ༷ག་ཏུ་བླ༷་མ༷་བསྟེ༷ན་པར༷་བྱ༷འོ། །
གཉིས་པ།
དགེ༷་བ་སྒྲུབ་པ་དང་སྡི༷ག་པ་སྤང༷་བ་སོགས་བླང༷་དོར་ཟབ་མོ༷་སྟེ་གཞན་གྱིས་ཤེས་མི་ནུས་པའི༷་གནད༷་སྟོན༷པར་བྱེད་ཅིང༷༌། སྡུག༷་བསྔལ༷་གྱི་ནད༷་སེ༷ལ་ཞིང་མ༷་རིག༷་འཐིབ༷་པོ༷་སེ༷ལ་བ། ཤེས༷་རབ་ཀྱི་མིག༷་འབྱེད༷་ཅིང་ཐར༷་པའི་ལམ༷་སྣང༷་བར་བྱེད༷་པ༷། བླ༷་མ༷་ལས༷་གཞ༷ན་སུ་ཡང་མེད༷་པའི་ཕྱིར༷་རྟག༷་ཏུ༷་བསྟེ༷ན་དགོས་སོ། །
གསུམ་པ།
ཐར༷་ལམ༷་བྱང་ཆུབ་སྒྲུབ༷་པ༷འང་ཚོག༷ས་གཉིས༷་རྫོག༷ས་པ་ལ༷་རག༷་ལས་ཤིང༌། ཚོགས་གསོག་པ་དེ༷་ཡི༷་རྟེན༷་ཡང༷་བླ༷་མ༷་ལས༷་ལྷག༷་པ༷་གཞན་ལྷ༷་ད༷ང་བཅ༷ས་པའི་འཇི༷ག་རྟེན༷་ཀུན༷་ན༷་མེད༷་པར་གསུངས་པའི༷་ཕྱིར༷། ཞིང༷་གི༷་མཆོག༷་ཏུ་གྱུར༷་པས་ན་གུས༷་པས༷་རྟག༷་ཏུ༷་བསྟེ༷ན་པར་བྱ་སྟེ། ཀུན་ཏུ་ཁ་སྦྱོར་གྱི་རྒྱུད་ལས། ཡེ་ཤེས་ཀུན་སེམས་ཞེས་བྱ་བའི། །རྒྱལ་བ་ཀུན་གྱི་སློབ་དཔོན་མཆོག །དངོས་གྲུབ་སྣ་ཚོགས་སྟེར་བས་ན། །བློ་དང་ལྡན་པས་རྟག་མཆོད་བྱ༑ ༑གང་ཕྱིར་ཕྱོགས་བཅུའི་སངས་རྒྱས་དང༌། །བྱང་ཆུབ་སེམས་མཆོད་བསོད་ནམས་ལས། །སློབ་དཔོན་བ་སྤུའི་ཁུང་གཅིག་མཆོག །དེ་ཕྱིར་སློབ་དཔོན་མཆོད་བྱེད་པ། །སངས་རྒྱས་བྱང་ཆུབ་སེམས་དཔའ་གཟིགས། །ཞེས་དང༌། སྡོང་པོ་བཀོད་པ་ལས། བྱང་ཆུབ་སེམས་དཔའི་སྤྱོད་པ་ཐམས་ཅད་ནི་དགེ་བའི་བཤེས་གཉེན་ལ་རག་ལས་སོ། །སྨོན་ལམ་གྱི་སྒོ་ཐམས་ཅད་ཀྱང་དེ་ལས་འབྱུང་ངོ༌། །དགེ་བའི་རྩ་བ་ཐམས་ཅད་ཀྱང་དེས་བསྐྱེད་དོ། །བསོད་ནམས་དང་ཡེ་ཤེས་ཀྱི་ཚོགས་ཐམས་ཅད་ཀྱང་དེས་སྒྲུབ་པའོ། །ཞེས་སོགས་རྒྱ་ཆེར་གསུངས་པ་དང༌༑ དེ་བཞིན་རྣལ་འབྱོར་བསྒོམས་པས་ཀྱང་བསོད་ནམས་དཔག་མེད་ཐོབ་སྟེ། ཡིད་བཞིན་མཆོག་གི་རྒྱུད་ལས། གང་གིས་བླ་མ་འདུན་པའི་ལྷ། །སྤྱི་བོའི་གཙུག་ཏུ་བསྒོམས་པ་ཡིས། །སངས་རྒྱས་དཀྱིལ་འཁོར་སྟོང་ཕྲག་ཉིད། །ལག་མཐིལ་བཞག་ནས་སྟོང་གསུམ་བསྐོར། །སྙིང་གར་ལན་སྟོང་བསྟིམས་བྱས་པས། །བརྒྱ་འགྱུར་རྒྱུ་དང་ཆར་མི་ཕོད། །དེས་ན་རྟག་ཏུ་དྲན་པ་ཡིས། །སྤྱི་གཙུག་འཁོར་ལོའི་རྒྱན་ཉིད་དུ། །དཔལ་ལྡན་བླ་མ་བསམ་པར་བྱ། །ཞེས་གསུངས༑ བླ་མའི་ཕྱོགས་སུ་བྱ་བ་བྱས་པས་ཀྱང༌། ཡེ་ཤེས་རྒྱ་མཚོའི་རྒྱུད་ལས། གང་གིས་བླ་མའི་བྱ་བ་ལ། །མཁས་པའི་སྐལ་ལྡན་གང་ཡིན་དེ། །དུས་གསུམ་སངས་རྒྱས་ཐམས་ཅད་ལ༑ ༑བསྐལ་པ་བྱེ་བ་དྲུག་འབུམ་དུ། །ཕྱག་བྱས་པས་ནི་འདི་དོན་ཆེ། །བླ་མས་བསྒོ་བ་བཞིན་བསྒྲུབ་ན། །འདོད་པ་ཐམས་ཅད་འགྲུབ་པ་དང༌། །བསོད་ནམས་དཔག་ཏུ་མེད་པ་ཐོབ༑ ༑རང་གི་རྫས་དང་ཡོ་བྱད་ཀྱིས། །བླ་མ་མཉེས་པར་སུས་བྱས་པ། །འདི་ནི་ཁམས་གསུམ་འཁོར་བ་ལས། །སྤྲུལ་སྐུའི་ཞིང་དུ་དབུགས་ཕྱུང་སྟེ། །མྱ་ངན་འདས་པའི་སར་གཤེགས་སོ༑ ༑ཞེས་སོ། །
བཞི་པ།
ང༷ན་འགྲོ༷འི་སྲིད༷་པ་དང༷་བར༷་ཆད༷་ཀྱི་འཇིག༷ས་པ་རྣམས༷་ལས༷་སྐྱོབ༷་པའི་ཕྱིར༷་སྐྱབས༷་ཀྱི༷་དམ༷་པ༷འང༷་བླ་མ་ལས་གཞན༷་མེད་༷དེ༷་སུ༷ས་ཀྱང་མི་ནུས་པའི་ཕྱིར༑ སྒྱུ་དྲྭ་ལས། འཁོར་བའི་འཇིགས་ལས་ངེས་སྐྱོབ་ཅིང༌། །མྱ་ངན་འདས་པར་འདྲེན་པ་མཆོག ༑བླ་མ་ཉིད་ལས་གཞན་ཡོད་མིན། །ཞེས་གསུངས། སངས་རྒྱས་མེད་དམ་ཞེ་ན། ཡོད་མོད་ཀྱི་སངས༷་རྒྱས༷་ཉིད༷་ཀྱང༷་བླ༷་མ༷་ལ༷་བསྟེ༷ན་པའི་ཕྱིར༷་ཏེ། དགོངས་འདུས་ལས། བསྐལ་པ་སྟོང་གི་སངས་རྒྱས་པས། །བླ་མ་གཉན་པར་ཤེས་པར་བྱ། །ཅི་ཕྱིར་བསྐལ་པའི་སངས་རྒྱས་རྣམས། །བླ་མ་དག་ལ་བསྟེན་ནས་འབྱུང༌། །ཞེས་གསུངས། བླ་མའི་གསུང་བཞིན་སྒྲུབ་ན་སྲུང་མ་དམ་ཅན་རྒྱ་མཚོས་ཀྱང་བར་ཆད་དང་གནོད་པ་ཀུན་ལས་སྐྱོབ་སྟེ། དགོངས་འདུས་ལས། བཀའ་ཟུར་མ་བཅག་ཆོས་བསྲུང་ན། །ཆོས་སྐྱོང་སྲུང་མ་མཐུ་ཆེན་རྣམས། །བུ་བཞིན་རྟག་ཏུ་སྲུང་བར་བྱེད། །ཅེས་སོ། །དེས་ན་ངན་སོང་སོགས་ལོག༷་འགྲོ༷འི་འཇི༷གས་པ་དང་བྲལ༷་བའི་ཕྱིར༷་ཡང༷་རྟ༷ག་ཏུ༷་བླ་མ་བསྟེན༷་པར་བྱ་དགོས་སོ། །
ལྔ་པ།
རང་རྒྱུད་ལ་ཡོན༷་ཏན༷་རྫོ༷གས་པར་བྱེད༷་པ༷་ཡང༷་བླ་མ་ལས་གཞ༷ན་མེད༷་དེ༷། བླ༷་མ༷་ལ༷་བརྟེ༷ན་ན་དེ༷་ལ༷ས་ཕུ༷ན་སུམ་ཚོག༷ས་པ་མཐའ་དག་འབྱུང་བའི་ཕྱིར༷། ལས་དང་པོ་པ་ཐོག༷་མ༷ར་ལམ་དུ་ཞུགས་པ་དང་བ༷ར་དུ་ལམ་ལ་སློབ་པ་ན་བདུད་ཀྱི་ལས་ལས་འདའ་བ་དང༷༌། མཐ༷ར་ཡ༷ང་བྱང་ཆུབ་འདོད་པས། རྣམ༷་གྲོལ༷་གྱི༷་ཡོན༷་ཏན༷་ཚད་མེད་པས་འབྱོར༷་བའི་སླད༷་དུ་ཡིད་རབ༷་ཏུ་ད༷ང་བ་དང་གུས༷་པས༷་བསྟེན༷་པར་བྱའོ། །
དྲུག་པ།
ཁྱད༷་པར༷་ད་ལྟ་སྙིག༷ས་མའི་དུས༷་ཀྱི་གདུལ་བྱ་ལ་ཐུགས་བརྩེ་བ་དང་ལྡན༷་པ་བླ༷་མ༷་ལས༷གཞན༷་ཞིག༷་བད༷ག་ཅག་གི༷་སྟོན༷་པར༷་མི༷་འགྱུར༷་ཏེ། སངས་རྒྱས་དང་བྱང་ཆུབ་སེམས་དཔའ་སོགས་བཞུགས་མོད་ཀྱི་རང་རང་གི་ལས་ཀྱིས་བསྐལ་པས༷་ཞལ་མི་སྟོན་ཞིང་གསུང་མི་འབྱོན་ལ། བྱོན་ཀྱང་བླ་མ་དམ་པས་མཛད་རྒྱུ་དང་སྟོན་རྒྱུ་ལས་ལྷག་གཞན་མ་མཆིས་པས༷། ཡོན་ཏན་སངས་རྒྱས་དང་མཉམ་ཡང་རང་ལ་བཀའ་དྲིན་གྱི་ངོས་ནས་རྒྱལ༷་བ་ལས༷་ལྷག༷་པའི༷་གུས༷་པ༷་ཆེན༷་པོ༷ས་བསྟེན༷་པར་བྱ་དགོས་ཏེ། གསང་འདུས་ལས། ཁམས་རྣམས་དང་ནི་འཕྲིན་ལས་དང༌། །རང་བཞིན་མཉམ་པ་ཉིད་ཀྱི་ཕྱིར། །སངས་རྒྱས་ཀུན་དང་བླ་མ་མཉམ། །འགྲོ་བ་གང་ལ་ལམ་སྟོན་ཕྱིར། །སངས་རྒྱས་ཉིད་ལས་མཆོག་ཏུ་འཕགས། །ཞེས་གསུངས་པ་བཞིན་ནོ། །
གསུམ་པ་ཇི་ལྟར་བསྟེན་པའི་ཚུལ་ལ། དངོས་དང༌། དེ་ལྟར་བསྟེན་པའི་ཕན་ཡོན་གཉིས། དང་པོ་ལ། ཐོག་མར་དགེ་བའི་བཤེས་གཉེན་བཙལ་ནས་བསྟེན་པ་དང༌། བར་དུ་མཉེས་པས་བསྒྲུབས་ཏེ་བསྟེན་ཚུལ་གཉིས༑ དང་པོ་ལ། གུས་པས་བཙལ་ཞིང་བསྟེན་པ་དང༌། དེ་ལྟར་བསྟེན་དགོས་པའི་རྒྱུ་མཚན་དཔེས་བསྟན་པ་གཉིས། དང་པོ།
དེ༷་ཡ༷ང་དཔལ༷་ལྡན༷་བླ་མ༷་དམ༷་པ༷་གོང་བཤད་ཀྱི་ཡོན་ཏན་ལྡན་པ་དག༷ གནས་གང༷་ན༷་བཞུ༷གས་པའི༷་ཡུལ༷་ཕྱོག༷ས་དེ༷ར་བགྲོད༷་དེ༷། ཡིད་དང༷་བ་དང༌། ངག་གུས༷་པ་དང༌། ལུས་ཀྱི་སྲི༷་ཞུ༷་ཆེ༷ན་པོ༷་དང༷་ལྡ༷ན་པས༷་ཐོག༷་མ༷་ཉིད༷་ནས༷་མཉེས༷་པར་བྱས༷་པའི་སྒོ་ནས་བཤེས་གཉེན་ཡང༷་ད༷ག་པར་བཙལ༷་བར་བྱ་སྟེ་ཐོག་མའི་རྟེན་འབྲེལ་མ་འཕྱུགས་པ་གལ་ཆེ། དེ་ཡང་ཆོས་ནས་བཤད་པའི་མཚན་ཉིད་ཚང་ན་འཇིག་རྟེན་པའི་ལུགས་ཀྱི་སྐྱོན་གཞན་ཡོད་ཀྱང་བསྟེན་པར་བྱ་སྟེ། ཁྱད་པར་དགེ་བའི་བཤེས་གཉེན་ནི་གཡོ་སྒྱུ་མེད་ཅིང་ཡིད་ལ་བསམ་པ་དང༌། ངག་ཏུ་བརྗོད་པ་དུས་མཐུན་པ་གཞི་ཆེ་བས་ཅུང་འགྲོགས་དཀའ་བར་མངོན་ཡང༌། དཀའ་བ་བཟོད་པས་བསྟེན་དགོས་སོ། །དེ་ལྟར་རྙེ༷ད་ནས༷་ཡིད་སྐྱོ༷་བ་དང་ལུས་ངལ༷་དུབ་མེད༷་པར༷་བསྟེན༷་པར་བྱ་སྟེ༷། གདུལ་བྱའི་སྣོད་བརྟག་པའི་ཕྱིར་མཛད་སྤྱོད་ཞི་དྲག་སོགས་གང་གནང་ཡང་དེས་མི་སུན་པར་དོ༷ན་ཆེ༷ན་སྒྲུབ༷་པ་ལ༷་ང༷ང་མི་ཐུང་བར་ཡུན་ནམ་ངང་ཆེ༷ན་གུས༷་པས༷་བསྲིང༷་བར་བྱའོ། །དེ༷འི་ཚེ༷་བདུད་ཀྱི་བར་དུ་གཅོད་པས་བླ་སློབ་བར་དབྱེན་བཅོས་པ་དང༌། མཐུན་རྐྱེན་འབྱོར་དཀའ་བ་དང་མི༷་མཐུན༷་པའི་རྐྱེན༷་རྣམས༷་གྲངས༷་མ༷ང་པོ་འབྱུང་བས༷། ལམ་འཕྲང་སོགས་བགྲོད་དཀའ་བས་ཡི༷ད་འབྱུང༷་བ་དང༷༌། བླ་མ་དང་ཆོས་ལས་བློ་ཕྱིར༷་ཕྱོགས༷་པ་སོགས་ཀྱི་བློ༷་ངན་མང༷་པོ་སྐྱེ༷་བ༷་ལ༷། དེ་ཉིད་བདུ༷ད་དུ༷་ཤེས༷་ནས༷་སྤངས་ཏེ་སླར༷་ཡང༷་གུས༷་པ་མཆོག༷་གི༷ས་ཡིད་བཞིན་གྱི་ནོ༷ར་བུ༷་རྙེད༷་པ༷་མི༷་འདོ༷ར་བ་ལྟར་སྤྱི༷་བོ༷ས་བསྟེན༷་པར་བྱའོ༷། །
གཉིས་པ་༼དེ་ལྟར་བསྟེན་དགོས་པའི་རྒྱུ་མཚན་དཔེས་བསྟན་པ་༽ལ། རང་ལ་ཕན་འདོགས་པའི་རྒྱུ་མཚན་དཔེས་བསྟན་པ་དང༌། གུས་པར་བྱ་དགོས་པའི་རྒྱུ་མཚན་དཔེས་བསྟན་པ་གཉིས། དང་པོ༑
ཇི༷་ལྟར༷་ཆུ༷་རྙོ༷ག་པ༷་ལས༷་དྭང༷ས་པ༷་ཡི༷་ཁྱད་པར་གྱིས་གཟུ༷གས་བརྙན༷་འཆར༷་བ་དང་རྐྱེན་གྱིས་རྙོག་པས་ནུབ༷་པར་བྱེད་ཅིང་ཆུ་རྙོག༷་པ་དེ་དང་བྲལ༷་བར་བྱེད་པའི་རྒྱུ་ནོ༷ར་བུ༷་ཆུ་དྭངས་ཡིན་པ་ལྟར༷། རང་སེམས་སྒྲི༷བ་པས་རྙོག་པའི༷་ཆུ༷་དྭང༷ས་པར་བྱེད་ཅིང་ཡོ༷ན་ཏན༷་གྱི་གཟུ༷གས་བརྙན༷་སྟོན༷་པར་བྱེད་པའང་ཡིན་ལ། རྡོ༷་ཡི་ཁམ༷ས་ཀྱི་གསེ༵ར་དང༷་ས༷་འོག༷་ན་གནས་པའི་རིན༷་ཆེ༷ན་གྱི་གཏེར༷་དང༌། པ༷དྨའི༷་ནང༷་ན་གནས༷་པའི་བདེ༷་གཤེ༷གས་ཀྱི་སྐུ་གཟུགས་ཇི༷་ལྟ༷་བ་དང་མཚུངས་པར༷། རང་རྒྱུད་ཀྱི་ཁྱ༷བ་བད༷ག་བདེ་གཤེགས་སྙིང་པོའི་ཁམ༷ས་ཡེ་ནས་སྒྲིབ་ཉོན་གྱིས་མ་གོས་པས་གཙང༷་བ་བྱང༷་ཆུབ༷་ཀྱི་སྙིང་༷པོ་ཅན་ཉེ་བར་སྟོན༷་པར་བྱེད་ཅིང༌། མཚ༷ན་མོའི༷་མུན༷་ན༷ག་ལ་སྣ༷ང་བ་བྱུང༷་བ་ཇི༷་ལྟ༷་བུ༷་དང༌། ཐར༷་གླིང༷་གང༷་དུ༷་ཉེ༷་བར་བགྲོ༷ད་པ་ལ་དེད༷་དཔོ༷ན་མཁས་པ་བཞི༷ན་དང་འཁོར་བའི་ཆུ༷་གཏེར༷་ཟབ༷་མོའི༷་འབྱུང༷་གནས༷་སམ་ཀློང་དག་ལས་ཕ་རོལ་དུ་བགྲོ༷ད་པ༷ར་བྱེད༷་པ་ཡིན་པས། དེ༷་ལྟར༷་ཤེས་ནས་དམ༷་པ་རྣམ༷ས་ལ༷་བསྟེ༷ན་པར༷་བྱ༷་དགོས་ཏེ། ཇི་ལྟར་བསྟེན་ཚུལ་སྡོང་པོ་བཀོད་པའི་མདོ་སོགས་ལས་རྒྱ་ཆེར་གསུངས་པ་བཞིན་ནོ། །
གཉིས་པ།
ཕྱི་རོལ་པ་དག་རང་གཞན་ལ་ཕན་པའི་དོན་མེད་པའི་དཀའ༷་ཐུབ༷་མེ་ལྔ་བསྟེན་པ་སོགས་ལ་འབད་པ་དང༌། འཇིག་རྟེན་པ་དག་ཚེ་འདིའི་དཔུང༷་གཉེ༷ན་གྱི་དོན་དུ་རྗེ་བོ་བཀུར་བ་དང༌། དར་ཅིག་འཇིགས་པས་སྐྱེལ་མ་དཔ༷འ་བོ༷་བསྟེན་པ་དང༌། ཡུལ་གྱི་རྒྱལ༷་པོ༷འང་རིན་པོ་ཆེ་དང་གདུགས་སོགས་ཀྱིས་མཆོད་པ་དང༷༌། བཟོ་སོགས་ཀྱི་རིག་པ་སློབ་པའི་སློབ་དཔོ༷ན་ལའང་བསྙེན་བཀུར་བ་དང༌། ནད་ལ་ཕན་ཕྱིར་སྨན༷་པ༷་མཆོད་པ་དང༌། ཟས་གོས་སོགས་ཀྱིས་ཕན༷་འདོ༷གས་པའི་གྲོག༷ས་ཀྱི་ཕྱིར༷་རང་གི་སྲོག་ཀྱང་གཏོང་ནུས་པའི་དཔེ༷་ལ་བསམ་སྟེ། དོན་མེད་པ་དང་གནས་སྐབས་ཀྱི༷་ཉི་ཚེ་བ་དེ་རྣམས་ལ་གཅེས་སྤྲས་ཀྱིས་བཀུར་ན། གཏན་དུ་ཕན་ཞིང་དོན་ཆེ་སྲིད་ཞིའི་རྒུད་པ་སེལ་ཞིང་དོན་གཉིས་ཀྱི་འདོད་པ་སྦྱིན་པའི་བླ་མ་མཆོག་ལ་བཀུར་སྟི་དང་རིམ་གྲོ་ཅིས་མི་བྱེད་སྙམ་དུ་བསམ་སྟེ་དགེ༷་བའི༷་བཤེས༷་གཉེན༷་བསྟེན༷་པ་ལ༷་བརྩོན༷་པར༷་བྱའོ༷། །དེ༷ས་ནི༷་རྒྱུ་མཐུན་གྱི་འབྲས་བུས་ཚེ་འདི༷ར་བསྟོད་བཀུར་སོགས་དང་ཕྱི་མར་སངས་རྒྱས་ཀྱི་ཞིང་དུ་སྐྱེས་ནས་བྱང་ཆུབ་འགྲུབ་པ་སོགས་འདི་ཕྱིར་བདེ༷་ལེགས༷་ཀྱི་ཆོས༷་ཀུན་ཡིད་བཞིན་དུ་འགྲུབ༷་བོ༷། །
གཉིས་པ་མཉེས་པས་བསྟེན་པར་བྱ་བ་ལ། ཟང་ཟིང་གིས། སྤྱོད་ལམ་གྱིས། སྒྲུབ་པས་མཉེས་པར་བྱ་བ་གསུམ། དང་པོ།
རང༷་ལ་བདོག་པས༷་ཏེ་ཡོད་དོ་ཅོག་གིས་བླ་མ་ཉེ་བར༷་མཉེས༷་པར་བྱ༷་དགོས་ཏེ༷། ཅིའི་ཕྱིར་ན། མདོ་ལས། ཚིགས་སུ་བཅད་པ་གཅིག་ལུང་ནོས་སམ་བླང་བའི་སློབ་དཔོན་དེ་ལ་ཡི་གེའི་གྲངས་ཇི་སྙེད་ཡོད་པའི་བསྐལ་པར་རྙེད་པ་དང༌། བཀུར་སྟི་དང༌། མཆོད་པ་ཐམས་ཅད་ཀྱིས་བསྙེན་བཀུར་བྱས་ཀྱང༌། ད་དུང་སློབ་དཔོན་གྱི་གུས་པ་ཡང་མ་རྫོགས་ན་ཆོས་ཀྱི་གུས་པ་ལྟ་ཅི་སྨོས་ཞེས། ཆོ༷ས་ཀྱི༷་ཚིགས་བཅད་རེ་རེའི་ཡོན༷་ནི༷་གཞ༷ལ་དུ༷་མེད༷་པར་གསུངས་པའི༷་ཕྱིར༷་དང༌། དེ་ལྟར་མཆོད་ན་གནས་སྐབས་སུ་ཚོ༷གས་རྫོ༷གས་དང་བར༷་ཆད༷་ཞི༷་ཞིང༷་དཔ༷ལ་འབྱོ༷ར་ལྡ༷ན་པ་དང༌། མཐར༷་བྱང༷་ཆུ༷བ་ཞི་བ༷་མྱུ༷ར་དུ༷་ཐོབ༷་པ༷ར་འ༷གྱུར་བས༷་ན། རང་གིས་ཅུང༷་ཟད༷་ཙམ་ཕུལ༷་བ་ལ༷་ངས་དེ་ལྟར་ཕུལ་ཡོད་པས།ཆོས་ལོས་གནང་སོགས་ཁེ༷་རྔམ༷ས་དང༌། མདུན་དུ་དྲིན་མི༷་སྒྲོག༷་ཅིང༷༌། སྐྱེ་བོ་གཞན༷་དག་གི་གམ་དུ་༷ཡང་ངས་དེ་ཕུལ་ཞེས་མི༷་བགྲང༷་ལ། ཕུལ་བ་དེར་སླར་འགྱོད༷་པ༷་ཡང༷་མི་བྱ༷་སྟེ། རང་ཉིད་ཀྱི་འདི༷་ཕྱིའི༷་དོ༷ན་ཆེ༷ན་པོ་འགྲུབ༷་པ༷འི་ཐ༷བས་ཡི༷ན་པའི་ཕྱིར༷་སུ་ཞིག་ལ་རྔན་བསྒྲང༌། རང་གི་དགེ་བ་སྤེལ་བའི་ཕྱིར་ཕུལ་ན་ལེན་མཁན་དྲིན་ཆེའི། ནན་དུ་ཕུལ་ཅིག་མ་བྱས་པས་ཀྱང་དྲིན་དྲང་དུ་ཅི་ཡོད། དེས་ན་བཀའ་དྲིན་ལ་བསམ་ནས་འབྱོར་བ་ལེ༷གས་དགུས༷་ཏེ་གང་ཅེས་ཤིང་སྙིང་དུ་སྡུག་པ་དེས་མཆོ༷ད་ཅིང༷་རྟག༷་ཏུ༷་བསྙེན༷་བཀུར༷་བར་བྱའོ༷། །
གཉིས་པ་༼སྤྱོད་ལམ་གྱིས༽ལ། བསྟན་བཤད་གཉིས། དང་པོ།
ལུས་ངག་གི་སྤྱོད༷་ལམ༷་མཆོ༷ག་གིས༷་བླ་མ་མཉེས༷་པ༷ར་བྱ་བ༷་ཡང༷༌༑ ཞེས་སོ། །
གཉིས་པ་༼བཤད་༽ལ། ལུས། ངགཡིད་གསུམ། དང་པོ་ལ། བླང་བྱ་དང༌། སྤང་བྱ་གཉིས། དང་པོ།
བླ་མ་ལ་ལུས༷་ཀྱིས༷་ཕྱག༷་དང༷་བསྐོར༷་བ༷་དང་མེ་ཏོག་དང་ཚོགས་སོགས་མཆོ༷ད་པ༷་འབུལ༷་བ་དང༌། བླ་མ་ལ་མེ་ཆུ་སོགས་ཀྱི་བ༷ར་ཆ༷ད་བསྲུང༷་བ་དང༌། མང༷ག་གཞུག༷་སྟེ་བང་ཆེན་གྱི་བྱ་བ་བྱེད་བ་དང༌། འཕྲལ་ལ་ཉེར་འཁོའི་གཡོ༷ག་བྱ་བ༷་ད༷ང༌། གཤེགས་པར་ལྡང༷་སྟེ་ཞབས་འབྲིང་བྱེད་པ་དང༷༌། བཞུགས་སར་གད༷ན་འདི༷ང་བ་སོགས་བཀུར་སྟི་སྣ༷་ཚོ༷གས་བྱ༷་ཞིང་བླ་མའི་ཉེ་འཁོར་རྣམས་ལའང་ཚུལ་དེ་དང་མཐུན་པར་བྱའོ། །
གཉིས་པ༑
སྤང༷་བྱའི༷་སྤྱོད༷་ལ༷མ་བླ་མ་མི༷་གུས༷་པ་དང་བ༷ག་གཟོན་མེད༷་པ་ནི༷། བླ་མ་ལ་མ་གུས་པའི་རྣམ་པས་མིག་འབྲུ་ཚུག༷ས་སུ་བ༷ལྟ་བ་དང༷༌། བཞི༷ན་གཉེར༷་ཏེ་བལྟ་བ་དང༌། དྲུང་དུ་སེ་གོལ་ལམ་ཐལ༷་མོ༷་རྡེབ༷་པ། ལུས་ཀྱི་རྒྱབ༷་སྟོན་པ་དང༌། ཟུར༷་སྟོན༷་པ་ད༷ང༌། དྲུང་དུ་རྐང༷་ལ༷ག་རྐྱོང༷་བ༷་ད༷ང༌། ཉལ༷་བ་དང༌། གློ་ས་ལ་ཕབ་སྟེ་འཕྲེས༷་པ་དང༌། བླ་མའི་སར་གཞན་དང་འཐ༷བ་པ་དང༌། ཀུ་རེས་ཕན་ཚུལ་ལག་འཛིང༷ས་བྱེད་པ་དང༌། རྩེད༷་འཇོ༷་བཞད་གད་དང༌། གོས་སོགས་ཀྱི་འཇོ༷་སྒེག༷་བྱེད༷་པ་དང༌། མཆི༷ལ་མ་དང་སྣབ༷་དྲུང་དུ་འདོར༷་བ་ད༷ང༌། སྐུའི་གྲིབ༷་མ༷་བགོམ་{འགོང}བ༷་ད༷ང༌། བཞུད༷་ཚེ༷་མ༷་གན༷ང་བཞིན་དུ་མདུན༷་ནས་འ༷གྲོ་བ་དང༌། སླད་བཞིན་དུ་ཞབ༷ས་རྗེས༷་བ༷རྫི་སྟེ་འགྲོ་བ་དང༌། བླ་མའི་ལྷྭ༷མ༷་དང་སྟན༷་དང་བ༷ཞོན་པ༷་དང་ནོར༷་རྫས༷་ལ་མ་གནང་བར་སྤྱོད༷་པ༷་དང༷༌། སྐུ་ལ༷་མཐོ༷འམ་དབྱུག་པ་སོགས་ཀྱིས་ཚ༷ད་འཇ༷ལ་བ་དང༌། ན༷་བཟ༷འ་དང་བཞུག༷ས་གད༷ན་སོགས་ལ་བགོ༷མ་པ་དང༌། དྲུང་དུ་སྐྱིལ་ཀྲུང་སོགས་སྒེག་ཆོས་ཀྱིས་འདུག་པ་སོགས་མཉམ་འགྲོགས་ཀྱི་མ༷་གུས༷་པའམ་མི༷་ཤེས༷་པའི་དབང་གིས་ཉེས༷་པ་དེ་དག་སྤང༷་བར༷་བྱའོ༷། །
གཉིས་པ་ངག་ལ། བླང་དོར་གཉིས། དང་པོ།
ང༷ག་གིས་ཀྱང༷་འཇམ་ཞིང་སྙན༷་པའི་སྒོ་ན༷ས་བསྟོད་པ་ད༷ང་སྐྱབ༷ས་སུ༷་འགྲོ་བ་དང༌། ཚི༷ག་འཇ༷མ་ཞིང་རྣ་བར་སྙན༷་པ༷ས་ཞེ༷་ས་རི༷མ་གྲོ༷་དང་བཅ༷ས། ཇི་སྐད་གསུང༷་པ་བཞི༷ན་སྒྲུབ༷་ཅི༷ང་ཅི༷་གསུང༷་ན་ཡང་མི་ཟློག་པར་ལེ༷གས་ཞེ༷ས་བ༷རྗོད། གཞ༷ན་དག་ལ༷འང༷་བླ༷་མ༷འི་ཡོ༷ན་ཏ༷ན་བརྗོ༷ད་པར་བྱ༷་ཞིང༷༌། དུས་རྒྱུན་དུ་དབྱང༷ས་སྙན༷་ད༷ད་ད༷ད་བཅ༷ས་པ༷ས་གསོ༷ལ་བ༷་གད༷བ་པ་སོགས་ལ་བརྩོན་པར་བྱའོ༑ ༑
གཉིས་པ།
ང༷ག་གི༷་སྒོ་ནས་མི་དགེ༷་བ་སྣ༷་ཚོ༷གས་པ་ཐམས་ཅད་སྤང༷་བ༷ར་བྱ༷་སྟེ༷༑ གང་ཞེ་ན། བླ༷་མ༷འི་དྲུང༷་དུ་རྫུན༷་ད༷ང་ཕྲ༷་མ༷་དང༷༌། ཚི༷ག་རྩུབ༷་དང་དོན་མེད་ཀྱི་འབྲུ་འབྲེལ་མེད་རང་གའི་ཅ༷་ཅོ༷་དང༌། དགོས་མེད་ཀྱི་ང༷ག་འཁྱལ༷་དང༌། ཉོན་མོངས་ཅན་གྱི་བྲེ༷་མོ༷འི་གཏ༷མ་དང༌། བླ་མའི་བཀའ༷་གཅོ༷ག་པ་དང༌། ཚིག་གདོ༷ང་ནས་ཟློག༷་སྟེ་བར་གཅོད་པ་དང༌། སྙིང་ནང་འཇུག་པའི་ཞེ༷་གཅོ༷ད་དང༌། ལྐོག༷་ནས༷་ག༷ཤེ་བ་དང༌། རྩོད་པ་སོགས་ཅོ༷་འ༷དྲི་བ་ལ༷་སོ༷གས་ང༷ག་གི༷་སྒྲིབ༷་པ༷་རྣམས་སྤང༷་བར་བྱའོ། །
གསུམ་པ་ཡིད་ལ། བླང་བྱ། སྤང་བྱ་གཉིས། དང་པོ།
ཡི༷ད་ཀྱིས༷་ཀྱང་བླ༷་མ༷འི་ཡོ༷ན་ཏ༷ན་རྗེས་སུ་དྲན༷་པ་བྱ༷་ཞིང༷༌། ད༷ད་ཅིང་གུས༷་པ་ཆེན༷་པོ༷ས་དགེ་བའི་བཤེས་གཉེན་དང་འཕྲད༷་པར་དཀ༷འ་བ༷འི་བློ་བསྐྱེད༷་ལ༷། བླ་མ་དེས་རྗེས༷་སུ་བཟུང༷་བའི་འ༷གྲོ་བ༷་གཞ༷ན་ཐམས་ཅད་ལ༷འང༷་གུས༷་པ༷ར་བྱའོ༷། །
གཉིས་པ༑
ཡིད་དད་པ་མེད་པ་ཙམ་མ༷་ད༷ད་པ་དང༌། གསུང་སོགས་ལ་སླར་ཡང་ལོ༷ག་པ༷ར་ལྟ་བ་སྟེ་སྐྱོན་དུ་མཐོང་བ་ད༷ང༌། བླ་མ་ལ་ཁོ༷ང་ཁྲོ་བ༷་དང༌། རྟག༷་ཏུ་བླ༷་མ༷འི་སྐྱོན༷་ལ༷་སེམ༷ས་པ་དང༷༌༑ རིགས་གཟུགས་སོགས་དམན་པ་ལ་བརྙས༷་བཅོས་ཀྱི་སེམས་ད༷ང༌། འགྲན༷་སེ༷མས་དང་འཁོར་སོགས་ལ་གནོ༷ད་ཅིང་འ༷ཚེ་བའི་སེ༷མས་ད༷ང༌། བླ་མ་ལས་རང་བཟང་སྙམ་པ་ང༷་རྒྱལ༷་གྱི་སེ༷མས་དང༌། མ༷ཛད་སྤྱོད༷་གང་ཞིག་མི་ལེགས་པའམ་ཆོས་དང་འག༷ལ་བ༷ར་འཛི༷ན་པ་དང༷༌། སྤྱོད་ཡུལ་ཡིད་དུ་མི་འོང་བར་སེམས་པ་མ༷་ད༷ད་པའི་སེ༷མས་དང༌། བླ་མའི་རྫས་ལ་བརྣབ༷་སེ༷མས་དང༌། གནོ༷ད་སེ༷མས་དང༌། གསུང་ལ་བདེན་པར་མི་འཛིན་པའི་ལོ༷ག་ལྟའི༷་སེམ༷ས་རྣམ༷ས་སྤང༷་བར་བྱའོ། །
གསུམ་པ་སྒྲུབ་པ་ནི།
བླ་མས་སྒྲུབ་པ་གྱིས་ཤིག་ཅེས་པའི་གསུང༷་བཞི༷ན་རྗེས༷་སུ་བསྒྲུབས་པ༷ས་མཆོ༷ད་པ༷་ནི༷་བླ་མ་ལས་ཇི་ལྟར་ཐོ༷ས་པ༷་དམ༷་པ༷འི་དོ༷ན་རྣམ༷ས་ལ་ཡང་ཡང་བས༷མ་པར་བྱ༷་སྟེ༷། འདུ་འཛིས་དབེན་པའི་ནག༷ས་མཐ༷ར་སོ༷ང་ལ༷་སྙིང༷་པོ༷འི་དོ༷ན་སྒྲུབ་པ་ལ༷་འབ༷ད་ཅིང༌། དེ་ཡང་བརྩོན་པས་ཉིན་མཚན་མེད་པར་སྒྲུབ༷་པ༷ས་དུས༷་འད༷འ་བར་གྱུར་ན་གྲུབ་ཐོབ་གོ༷ང་མ༷འི་གདུང༷་འཚོབ༷་ཅིང་བཟུང༷་བ་ཡིན་ལ། དཔ༷ལ་ལྡན༷་བླ༷་མ༷འི་རྣམ༷་ཐ༷ར་བདག་ཉིད་ཀྱིས་བསྒྲུབ༷་པ༷་ཡ༷ང་ཡིན་པས་བླ་མའི་སྐུ༷་གསུང༷་ཐུག༷ས་ཀྱི་ཡོ༷ན་ཏ༷ན་ལ་བས༷མ་པར་བྱས༷་ལ༷། བད༷ག་ཀྱང༷་དུས་དེ༷ང་ན༷ས་བཟུང་མགོན་དེ༷་ཡི༷་རྗེས༷་སུ་བསླབ༷ས་ཏེ༷། དམ༷་པ༷འི་གོ༷་འཕ༷ང་མཆོག་ཐོ༷བ་པ༷ར་བྱེད༷་པ༷འི་དོ༷ན་དུ་ཐོས༷་པ་དང་བས༷མ་པ་དང་བ༷སྒོམ་པ༷འི་ཚུལ༷་ལ༷་ནན་ཏ༷ན་གྱིས་བརྩོན་པར་བྱའོ༷་སྙམ་དུ་ཡིད་དམ་བཅའ་བར་བྱའོ༑ ༑
གཉིས་པ་ཕན་ཡོན་ནི།
དེ༷་ལྟར༷་སྣ༷་ཚོ༷གས་པའི་ཐབ༷ས་མ༷ང་པོ་ཉི༷ད་ཀྱི་སྒོ༷་ན༷ས་ཚུལ་བཞིན་དུ་བླ༷་མ༷་བསྟེ༷ན་པ༷འི་ཡོ༷ན་ཏ༷ན་ནི་མཐ༷འ་ཡ༷ས་ཏེ། མདོར་བསྡུ་ན་ཡ༷ང་ད༷ག་པའི་ལ༷མ་དུ་ཆུད༷་པ་དང༌། རང་གཞན་གྱི་བླང༷་དོར༷་དམི༷གས་རྣམ༷་ཕྱེད༷་པ་དང༌། ཚོག༷ས་གཉིས་རྫོག༷ས་པ་དང་སྒྲིབ༷་གཉིས་བྱང༷་བ་དང༌། གནས་སྐབས་དང་མཐར་ཐུག་གི་བ༷ར་ཆ༷ད་ཐམས་ཅད་ར༷བ་ཏུ་ཞི༷་ཞི༷ང༌། ར༷ང་ཡ༷ང་སྐྱེ་བོ༷་ད༷མ་པ༷འི་གྲངས་སུ་བགྲང་བའི་གན༷ས་ཐོབ༷་ན༷ས། །མྱུར༷་དུ༷་མི་གནས་པའི་མྱང་འདས་ཆེན་པོ་ཐར་པའི་གྲོང༷་དུ་ཕྱིན༷་པར་འགྱུར་ཏེ། དགོངས་འདུས་ལས། ཆོས་ཀུན་མི་ཤེས་མ་རྟོགས་ཀྱང༌། །མཚན་ཉིད་བཟང་ལྡན་བླ་མ་ལ། །བཀུར་ནས་རིམ་གྲོ་ཆེར་བྱས་པས། །འཁོར་བའི་རྒྱ་མཚོ་བརྒལ་བར་འགྱུར། །དཔེར་ན་ཞིང་རབ་གཤིན་པོ་ལ། །ས་བོན་བཏབ་ན་འཕེལ་རྒྱས་བཞིན། །ཞེས་དང༌། ཡེ་ཤེས་རྒྱ་མཚོའི་རྒྱུད་ལས། བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་ཏེ། །བླ་མ་དཀོན་མཆོག་བསམ་པའི་ཡུལ། །བླ་མ་མི་སྤང་བླ་མ་བཀུར། །མོས་དང་བསམ་པའི་བྱེ་བྲག་གིས། །བླ་མ་འགྲུབ་འགྱུར་ཐེ་ཚོམ་མེད། །བླ་མ་དང་ནི་རྡོ་རྗེ་འཛིན། །ཐ་དད་པར་ནི་མི་ལྟའོ། །དེ་ལས་བྱུང་བའི་དངོས་གྲུབ་ནི། །རྣལ་འབྱོར་པ་ཡིས་བཟའ་བར་བྱ། །དེ་ཡིས་དཔལ་ལྡན་རྫོགས་སངས་རྒྱས། །དངོས་གྲུབ་ཀུན་གྱི་ལས་ཀྱི་མཐའ། །བླ་མ་མཉེས་པ་ཉིད་ལས་བྱུང༌། །ཞེས་དང༌། མེ་ལྕེ་འཁོར་ལོའི་རྒྱུད་ལས། འདི་ལས་ཡོན་ཏན་གྱུར་པ་ནི། །སྟོང་གསུམ་འཇིག་རྟེན་གཞལ་མེད་པའི། །རྡུལ་ཕྲན་གྲངས་དང་མཉམ་ནུས་མིན། །དེ་ཕྱིར་བླ་མ་ཉིད་སྨོས་སོ། །ཞེས་དང༌། ཀུན་བཟང་ཆེ་བ་རང་གནས་ཀྱི་རྒྱུད་ལས། རྫོགས་པ་ཆེན་པོ་ཨ་ཏི་ལས། །བྱུང་བའི་བླ་མ་དྲིན་ལྡན་ཉིད། །སྙིང་གི་དཀྱིལ་ལམ་ལག་པའི་མཐིལ། །སྤྱི་བོའི་གཙུག་ཏུ་སུས་བསྒོམས་པ། །སངས་རྒྱས་སྟོང་གི་ཡོན་ཏན་ཡང༌། །གང་ཟད་དེ་ཡིས་འཛིན་པར་འགྱུར། །ཞེས་གསུངས། ཞར་ལ་བླ་མ་མ་བསྟེན་པའི་སྐྱོན་ཡང༌། ཐར་པའི་ལམ་སྣ་མི་ཟིན་པ་དང༌། ཡོན་ཏན་གྱི་ཚོགས་དང་མི་འཕྲད་པ་དང༌། ལེགས་པའི་ཆོས་ལས་ཉམས་པ་དང༌། སྡུག་བསྔལ་གྱི་དྲྭ་བར་ཚུད་པ་དང༌། འཁོར་བའི་འདམ་དུ་བྱིང་བ་སོགས་དཔག་ཏུ་མེད་དོ། །དེས་ན་སྐྱོན་ཡོན་ལ་བླང་དོར་ཤེས་པའི་སྒོ་ནས་བླ་མ་དམ་པ་བསྟེན་ཅིང༌། མཉེས་པ་སྒྲུབ་པ་ལ་འབད་པར་བྱའོ༷། །ཐེ༷ག་པ༷་ཆེ༷ན་པོ༷འི་མན༷་ང༷ག་གི༷་བ༷སྟན་བ༷ཅོས་ཡི༷ད་བཞི༷ན་རི༷ན་པོ༷འི་མཛོ༷ད་ལ༷ས་ད༷གེ་བ༷འི་བ༷ཤེས་ག༷ཉེན་བ༷སྟེན་པ༷འི་ལེ༷འུ་སྟེ༷་བ༷རྒྱད་པ༷འི་འ༷གྲེལ་པ༷འོ།། །།
༈ གཉིས་པ་མི་དགེ་བའི་བཤེས་གཉེན་སྤང་བ་ལ། མཚམས་སྦྱོར་ཏེ་མདོར་བསྟན། དེ་དག་རྒྱས་པར་བཤད་པ་གཉིས། དང་པོ།
དེ༷་ལྟར༷་དགེ༷་བ༷འི་བཤེ༷ས་གཉེ༷ན་ལེ༷གས་པར་བསྟེ༷ན་ན༷ས༑ དེའི་མི་མཐུན་པའི་ཕྱོགས་སུ་གྱུར་པ་སྡིག༷་པ༷འི་བཤེ༷ས་གཉེ༷ན་དང་སྡིག་པའི་གྲོག༷ས་ད༷ང་བཅ༷ས་པ༷་སྤང༷་བར་བྱ་དགོས་ཏེ། སྡོང་པོ་བཀོད་པ་ལས། རིགས་ཀྱི་བུ་དགེ་བའི་རྩ་བ་མངོན་པར་འདོད་པས་དགེ་བའི་བཤེས་གཉེན་ལ་བསྟེན་པར་བྱའོ། །སྡིག་པའི་གྲོགས་པོ་དག་ལ་ནམ་ཡང་བསྟེན་པར་མི་བྱའོ། །དེ་ཅིའི་ཕྱིར་ཞེ་ན། དེ་དག་གིས་དགེ་བའི་ཕྱོགས་ལ་བར་དུ་གཅོད་པའི་ཕྱིར་རོ། །ཞེས་སོ། །
གཉིས་པ་༼དེ་དག་རྒྱས་པར་བཤད་པ་༽ལ། མི་དགེ་བའི་བཤེས་གཉེན་གྱི་མཚན་ཉིད། དེ་སྤོང་དགོས་པའི་རྒྱུ་མཚན། དེ་ལྟར་སྤངས་པའི་ཕན་ཡོན་གསུམ། དང་པོ།
དེའི་མཚན་ཉིད་ཅི་ལྟ་བུ་སྙམ་ན། དེ༷་ཡ༷ང་རྩ་བའི་ཉོ༷ན་མོ༷ངས་པ་དྲུག་ཤ༷ས་ཆེ༷་བས་ར༷ང་རྒྱུད༷་ང༷ན་པ། ཚེ༷་འདི༷འི་ཆེ་ཐབས་དོ༷ན་དུ་གཉེར༷་ཞིང་སྲིད༷་པ་ལ༷ས་ཡི༷ད་མ༷་བྱུང༷་བ༑ ཐོས༷་བས༷མ་རྒྱ༷་ཆུང༷་བས་ཤེ༷ས་བྱའི༷་གནས༷་ལ༷་རྨོང༷ས་པ། ད༷ད་པ་དང་བརྩོན༷་འགྲུས་མི༷་ལྡན༷་པས་རང་རྒྱུད་ད༷གེ་ཚོ༷གས་ལས་རི༷ང་དུ༷་བྱེད༷་པ། ཆོས་དང་རང་རྒྱུད་འཛོལ་༼འཇོལ༽བས་སྒོ༷་ག༷སུམ་མ༷་དུལ༷་བ། ང་རྒྱལ་གྱི་རི་མཐོ་བས་ཁེ༷ངས་པ་ད༷ང༌། གཞན་སྣང་ཐབས་ཀྱིས་བསླུ་བ་བཅོ༷ས་པ༷འི་ཚུལ༷་འཆོས་ཅན། ཕྲག་དོག་ཆེ་བས་གཞ༷ན་ལ༷་ག༷ཤེ་ཞིང༷་ཕྱོགས་འཛིན་ཆེ་བས་ད༷ག་སྣང༷་ཆུང་བ། ཡོན་ཏན་ཉམས་མྱོང་མེད་པས་དད་པ་དང་མོ༷ས་གུས༷་མེད༷་པ། ཏིང་ངེ་འཛིན་གྱིས་མ་བརླན་པས། ཟ༷ས་སྐོམ༷་དང་ནོར༷་ལ་ཆོག་ཤེས་མེད་པ་ད༷ང༌། ཐར་ལམ་དང་ལས་འབྲེལ་མེད་པས་ལོ༷ག་པ༷འི་ཆོས༷་ལ༷་སྲེད༷་པ། ཡང་དག་པའི་བླ་མ་མེད་པས་བརྒྱུད་པའི་བྱིན་རླབས་མ་ཞུགས་པ། ངོ་ཚ་དང་གཉེན་པོ་ཆུང་བས་སྡོམ༷་ད༷ང་ད༷མ་ཚི༷ག་འཆ༷ལ་ཞིང༷༌༑ ཞི་དུལ་དང་བཟོད་པ་མེད་པས་ར༷ང་རྒྱུད༷་རྩུབ༷་པ། ཀུན་སྤྱོད་དང་སྐལ་བ་ངན་པས་འགྲོག༷ས་ཚ༷ད་ལ་ཉོ༷ན་མོང༷ས་འགོ་བ། ཐོས་བསམ་དང་བསགས་པ་ཆུང་བས་རང་གཞན་ལོ༷ག་པ༷འི་ལ༷མ་ལ༷་འགོ༷ད་པ། བདུད་དང་བགེགས་ཆེན་ཞུགས་པས་རང་གཞན་བཀྲ་མི་ཤིས་པ། གོམས་པ་ཉོན་མོངས་ཆེ་བས་མི༷་ད༷གེ་འཕེ༷ལ་ཞི༷ང༌། ལེགས་པའི་ཆོས་དང་རིང་བས་བཀྲ་ཤིས་དང་ད༷གེ་ལེ༷གས་ཐམས་ཅད་འ༷གྲིབ་པ༷་སྟེ༷། དེ་ནི་སྡིག༷་པ༷འི་བཤེ༷ས་གཉེན༷་དང་སྡིག་པའི་གྲོག༷ས་དང་བཅ༷ས་པའི་མཚ༷ན་ཉིད༷་ལ༷གས་སོ། །
གཉིས་པ་༼དེ་སྤོང་དགོས་པའི་རྒྱུ་མཚན༽ལ། དེ་ད༷ག་དང་འགྲོགས་པའི་ཉེས་པ་དང༌། དེས་ན་དེ་སྤང་བར་གདམས་པ་གཉིས། དང་པོའི་སྤྱི་དང་བྱེ་བྲག་གཉིས། དང་པོ།
དེ༷་ལྟ་བུའི་མི་དགེ་བའི་བཤེས་གྲོགས་ད༷ང་འགྲོག༷ས་པ༷འི་ཉེ༷ས་པ༷་ནི་ཚ༷ད་མེད༷་དེ༷། རེ་ཞིག་བསྡུ་ན། ར༷ང་རྒྱུད༷་ང༷ན་ཞི༷ང་བླ་མ་དང་མཆེད་གྲོགས་ལ་ད༷ག་སྣང༷་ཆུང༷་བ༷་ད༷ང་ཕྱོག༷ས་རེ༷་ཙམ་གྱིས་ཁེང༷ས་ཤིང༷་ར༷ང་ཕྱོག༷ས་ལ་མཆོ༷ག་ཏུ༷་འཛི༷ན་པ་དང༌། བད༷ག་ལ་བསྟོད༷་པ་དང༌། གཞ༷ན་ལ་སྨོད༷་པ་དང༌། ཡ༷ང་ད༷ག་པའི་དམ་པའི་ཆོ༷ས་སྤོང༷་ཞིང༷་གྲུབ་མཐའ་གཞན་ལ་ཟུར་གྱིས་སྨོད་པ་དང༌། ཐེ༷ག་ཆེ༷ན་ཚུལ་བཞིན་སྟོན་པའི་ད༷གེ་བ༷འི་བ༷ཤེས་གཉེན་ལ༷་མི་བསྔགས་ཤིང་སྐུར༷་བ༷་འདེ༷བས་པ་དང༌། ནོར༷་རྫས༷་ལ་སྲེད༷་ཅིང༷་དུག་ལྔ་རགས་པས་ཆ༷གས་སྡང༷་གི་དུག༷་མད༷འ་འཕེ༷ན་པ། འཇིག་རྟེན་ཚེ༷་འདི༷འི་དབ༷ང་དུ་གྱུར༷་པ་དང༌། ཐར༷་པའི་ལམ༷་ལ་རྒྱབ༷་ཀྱིས༷་ཕྱོག༷ས་པ་སྟེ། མདོར་ན། ད༷གེ་ལེ༷གས་ཐམས་ཅད་འགྲིབ༷་ཅིང༷་མི༷་ད༷གེ་བ་ཐམས་ཅད་ངང་གིས་འཕེ༷ལ་བ༷་ཡི༷ན་པས་དང་པོ་ནས་སྡིག་པ་འཕེལ་བའི་སློབ་དཔོན་དང་གྲོགས་ལ་བསྟེན་འདྲིས་མི་བྱའོ། །
གཉིས་པ༼བྱེ་བྲག༽།
རྣམ་གྲངས་གཞ༷ན་ཡ༷ང་རང་ཉིད་ག༷ང་དང༷་འགྲོག༷ས་པ༷་དེ་ཡི་སྐྱོན་ནམ་ཉེས་པ་དེ༷་འཕྲལ་དུ་འ༷གོ་བར་འགྱུར་སྟེ༷། གྲོགས་སམ་བླ་མའི་རིགས་ག༷ཏི་མུག༷་ཅ༷ན་བསྟེན༷་ན་ཐོ༷ས་བ༷སམ་དང་ཤེ༷ས་ར༷བ་འགྲིབ༷། ཞེ༷་སྡང༷་ཅ༷ན་དང་འགྲོགས་པ་ལ༷ས་གདུལ་བར་མ༷་རུང༷ས་པའི་ར༷ང་རྒྱུད༷་ང༷ན་ཞིང་གདུག་རྩུབ་ཆེ། དེ་བཞིན་དུ་འདོ༷ད་ཆག༷ས་ཅ༷ན་ལ༷ས་ཡུལ༷་ཟས་ནོར་དང་བུད་མེད་སོགས་ལ༷་འདོད་ཅིང་སྲེད༷་པ༷་འཕེ༷ལ། ང༷་རྒྱལ༷་ཤ༷ས་ཆེ༷་བ་དང་འགྲོགས་ན་ཕྱོག༷ས་རི༷ས་སུ་གཅོད་པ་དང་ཕྱོགས་གཉིས༷་སུ་འཛི༷ན་པའི་ཉེས་པ་འ༷གོ ཕྲག༷་དོ༷ག་ཤ༷ས་ཆེ༷་དང་འགྲོགས་ན་གཞན་ལ་འ༷གྲན་སེ༷མས་ཀྱི་ཟུག༷་རྔུ་ཉི༷ད་སྐྱེད་དོ། །སྐྱོན་དེ་དག་སྤེལ༷་མ༷་ད༷ང་འགྲོག༷ས་ན་རང་ལ་ཡང་ཉེས༷་ཀུན༷་སྤེལ༷་མ༷ར་འ༷གོ་ཞིང༌། གཞན་ཡང་ངེ༷ས་འབྱུང༷་མེ༷ད་པ་དང༷༌། ཚེ༷་འདི༷ར་མངོ༷ན་པར་དག༷འ་བ་ད༷ང༌། ཚེ་འདིའི་འདུན༷་གྲོས༷་མཁ༷ན་དང༷༌། རྩེ༷་འ༷ཇོ་མཁན་དང༌། འ༷ཇོ་སྒེག༷་ཅ༷ན་ཏེ་འཕྱོར་པོ་ལྟ་བུ་དང༌༑ ཆེ༷་བཙ༷ན་ལ་དགའ་བ་དང༌། ནོ༷ར་ལ༷་སྲེད༷་པ་ད༷ང༌། ཚོང་ཁེ༷་སྤོག༷ས་མཁ༷ན་དང༌། བཟོ་ཡི་ལ༷ས་བྱེད༷་པ་ལ༷་སོག༷ས་ག༷ང་ད༷ང་འགྲོག༷ས་པར་གྱུར༷་པ་དེ་དང་དེ༷འི་ཀུན༷་སྤྱོད༷་སྐལ༷་བ༷་ང༷ན་པ༷་དག་བདག་ལ་ཡང་འགོ༷ས་པ༷ར་འགྱུར༷་བས་དེ་དག་དང་འགྲོགས་པ་སྤང་བར་བྱའོ། །ཁྱད་པར་བཤེས་གཉེན་ཐོས་བསམ་ལ་རྨོང༷ས་པ༷་ད༷ག་ད༷ང་འགྲོག༷ས་པ༷འི་ཉེས༷་པ༷་ཡང༷་ཤིན་ཏུ་ཆེ་སྟེ། སྤྱིར་འཁོར་རྩ་མ་རིག་པ་ལས་བྱུང་བའི་ཕྱིར་དང༌། བྱེ་བྲག་ལམ་སྒྲུབ་པ་ལ་སློབ་དཔོན་མི་ཤེས་པ་བསྟེན་པ་གྱོང་ཆེ་སྟེ་ལམ་མ་ཡིན་པ་ལ་སྦྱོར་བའི་ཕྱིར། དེ་ཡང་ཐོས་བསམ་ཚིག་གིས་སངས་རྒྱས་མི་ཐོབ་ཅེས་བཀའ་ལུང་ལ་སྐུར་བ་འདེབས་པ་དང༌། དེ་བཞིན་དུ། བྱས་ཆོས་འཁོར་བ་ཡིན་པས་བྱར་མེད་ནམ་མཁའ་ལྟ་བུ་སྒོམས་ཤིག་ཅེས་ལམ་ཚོགས་གཉིས་དང༌༑ སངས་རྒྱས་ཀྱི་ས་ན་སྟོབས་སོགས་བཤད་པ་དྲང་དོན་ཡིན། དོན་ལ་ཅི་ཡང་མེད་ཅེས་འབྲས་བུ་དང༌། གནས་ལུགས་བདེ་གཤེགས་སྙིང་པོ་ཡོན་ཏན་ལྷུན་གྲུབ་ཏུ་གསུངས་པ་ལ་དྲང་དོན་དུ་འདོད་པས་གཞི་ལ་དང༌། ས་ལམ་ཏིང་འཛིན་སོགས་དྲང་བ་ཙམ་ལས་དོན་ལ་མེད་ཅེས་རྣམ་གྲོལ་གྱི་ཡོན་ཏན་ལ་སྐུར་བ་འདེབས་པ་སོགས་མདོ་རྒྱུད་མན་ངག་ལུང་རིགས་གང་དང་ཡང་མི་མཐུན་པར་སྟོན་པ་བླ་མའི་གཟུགས་བརྙན་ཏེ། དེ་ལྟ་བུ་དང་འགྲོགས་ན་དང་པོ་ཤེས་ཀྱང་བརྗེད། ཕྱིས་ཡོན་ཏན་གསར་དུ་སྐྱེ་བའི་གནས་མེད་དེ། སྒྲ་ཚད་སོགས་ཤེ༷ས་བྱའི༷་གན༷ས་ཐམས་ཅད་ལ༷་རྨོང༷ས་པར་འགྱུར་བ་དང༷༌། གཞུང་ལུགས་ཕྱོག༷ས་རེ༷ས་ཁེང༷ས་ནས་གྲུབ་མཐའ་མཐའ་དག་བློར་མི་ཤོང་བ་དང༌། ཐ༷ར་པར་བགྲོད་པའི་ལ༷མ་ཡང་དག་མི༷་ཤེས༷་པ་དང༌། ལྟ་སྤྱོད་ཕྱིན་ཅི་ལོ༷ག་པ༷འི་ལ༷མ་དུ་བགྲོད༷་པར་འགྱུར༷་བས་གཏན་གྱི་འདུན་མ་འཆུགས་པའི་ཉེས་པ་ཡོད་པའི་ཕྱིར་སྤང་བར་བྱ་ཞིང་དེ་ལྟ་བུས་གཞན་ལ་མི་ཤེས་བཞིན་དུ་ཆོས་སྟོན་པ་ནི་སེམས་ཅན་དམྱལ་བ་ཆེན་པོའི་རྒྱུར་སངས་རྒྱས་མཛོད་ཀྱི་མདོ་ལས་གསུངས་སོ། །ཁྱད་པར་རང་གི་བླ་མ་དང་ཆོས་ལ་མི་ད༷ད་པ་དང༌། དགེ་ཕྱོགས་ལ་བ༷རྩོན་མེ༷ད་ལེ་ལོ་ཅན་སོགས་ད༷ང་འགྲོག༷ས་པ༷ས་བྱིན་རླབས་ཀྱི་ན་བུན་ཡལ། ཐར་པའི་ལམ་དང་བྲལ༑ ད༷གེ་བ༷་འགྲིབ༷་ཅིང་མི་དགེ་བ་འཕེལ། བསྟན་པའི་སྤྱི་སྲོལ་ཉམས། ཚོགས་གཉིས་ཀྱི་འཕེལ་སྒོ་ཆད། སྒྲུབ༷་ལ༷་གཡེ༷ལ་ཞིང༷་དངོས་གྲུབ་ཡིད་སྨོན་དུ་ལུས། སྔར་ཡོད་ཀྱི་དད་པ་མོ༷ས་གུས༷་སོགས་ཡོན་ཏན་གྱི་ཚོགས་རྣམས་ཉ༷མས་པ༷ར་བྱེད༷་དེ། དྲན་པ་ཉེར་བཞག་ལས༑ དགེ་བའི་ཆོས་ཐམས་ཅད་ཀྱི་བར་དུ་གཅོད་པའི་གཙོ་བོ་ནི་སྡིག་པའི་གྲོགས་པོ་ཡིན་ལ༑ དེ་དང་ལྷན་ཅིག་འགྲོགས་པའམ། གཏམ་སྨྲ་བའམ་གྲིབ་མ་ཕོག་པ་ཙམ་ཡང་སྤང་བར་བྱའོ༑ ༑ཞེས་གསུངས། གཞན་ཡང་ཐེ༷ག་པ་དམན༷་པའི་རིགས་ཅན་ད༷ང་འགྲོག༷ས་ན་རང་ཉིད་གཅི༷ག་པུ༷་ཞི༷་ལ༷་མོ༷ས་ཏེ་ཐེག་ཆེན་གྱི་སྐལ་བ་ཆད། འགྲོ་དོན་ལ་སེམ༷ས་སྟོབ༷ས་ཆུང༷་ཞིང༷་གཞ༷ན་དོན༷་ལ་བརྩོན་པ་གཡེལ། རྩ་བ་སྙིང༷་རྗེ༷་མེད༷་པ་སོགས་ཐེ༷ག་པ་མཆོ༷ག་གི་དོ༷ན་ད༷ང་འག༷ལ་བ༷ས་ཉེས༷་པ་མ༷ང་པོ་དང་ལྡན༷་པ་སྟེ་རང་རྒྱུད་ལ་འགོ་བར་འགྱུར་རོ། །དེ་བཞིན་དུ་ཡང་དག་པའི་ལྟ༷་བ་ད༷ང་ཏི༷ང་ངེ་འཛི༷ན་མེ༷ད་པ་ད༷ང་འགྲོགས་ན་ཆོས་ཉིད་ཀྱི་དོན་ལས་རིང༌། བསླབ༷་པ༷་འཆ༷ལ་བ་དང་འགྲོགས་ན་སྲུང་སྡོམ་འཆོར། སྣང་སྟོང་ཟུང་འཇུག་མཉམ་པ་ཆེན་པོའི་དོན་རིགས་ལམ་གྱིས་མ་དྲངས་པར་ཐ༷་མ༷ལ་རི༷ག་ཅིང་ཤེ༷ས་པ་ཙམ་གནས་ལུགས་སུ་བརླམས་ནས་སྐྱོང༷་བ་ད༷ང་འགྲོགས་ན་གནས་ལུགས་ལ་སྒྲོ་འདོགས་མི་ཆོད་པ་དང༌། རྙེད༷་པ༷་འཚོ༷ལ་བ་དང་འགྲོགས་ན་ལྟོ་གོས་ཀྱི་ཁོལ་བོར་འཆོལ། གནད་མེ༷ད་དབེན་པར་གཅི༷ག་པུར༷་ཞེན༷་པ་ད༷ང་འགྲོགས་ན་སངས་རྒྱས་ཀྱི་ཆོས་ལས་ཉམས། སྟོང༷་པ་ཁ་འབྱམས་ཀྱི་ལྟ༷་བ་ཅ༷ན་དང་འགྲོགས་ན་རྒྱུ་འབྲས་ཁྱད་དུ་གསོད། ཆོས་ལ་ཉམ༷ས་ལེན་ཅུང་ཟད་ཀྱང་མེ༷ད་པའི་ཐ༷་སྙད༷་མཁན༷་ད༷ང་འགྲོག༷ས་པ༷་ན༷་དོན་མེད་ཚིག་ལ་དགའ་ཞིང་ཉམས་ལེན་དྲེད་པོར་འཆོར་བ་སོགས་དེ༷་ད༷ག་གི་ཉེས་པའམ་བྱུར༷་འགོ༷་བས། ཆོས་ཐམས་ཅད་དོ༷ན་མེ༷ད་ཚི༷ག་ཕྱིར༷་ཙམ་དུ་འབྲེང༷་བ་ནེ༷་ཙོ༷འི་འདོ༷ན་པ་འ༷དྲ་བ༷ར་རང་གི་རྒྱུད་ལ་ཕན་པ་ཅུང་ཟད་ཀྱང་མེད་པར་འ༷གྱུར་བ༷་ཡི༷ན་ནོ། །
གཉིས་པ་ལ། དངོས་དང༌། བརྟགས་ནས་སྤང་དགོས་པའི་འཐད་པ་དཔེས་འགོད་པ་གཉིས། དང་པོ།
གོང་སྨོས་དེ༷་ད༷ག་ད༷ང་འགྲོག༷ས་པས་ཐ༷ར་ལ༷མ་གྱི་བ༷ར་དུ༷་གཅོ༷ད་པར་བྱེད་དེ། ཅིའི་ཕྱིར་ན་སྔར་ཡོད་ཀྱི་དགེ༷་བ་མཐའ་དག་འ༷གྲིབ་ཅིང་མི་དགེ་བ་འཕེལ་བས་གནས་སྐབས་ཀྱི་བ༷དེ་འ༷གྲོའི་གན༷ས་ཙམ་ཀྱ༷ང་མི༷་འགྲུབ༷་ན༷། མཐར་ཐུག་ཞི༷་བདེ༷འི་བྱང༷་ཆུབ༷་འགྲུབ༷་པ༷་སྨོས༷་ཅི༷་དགོ༷ས་ཏེ་གནས་མེད་སྐབས་མེད་དོ། །དེ༷ས་ན༷་སྡི༷ག་པ༷འི་གྲོག༷ས་པོ༷་སྤང༷་བ་ལ་བརྩོན་པ༷ར་བྱ༷འོ། །
གཉིས་པ་ལ། ཆོམ་རྐུན་གྱི་དཔེས་བཤེས་གཉེན་ངན་པ་སྤང་བར་གདམས་པ་དང༌། སྐྱེལ་མ་དང་ཉོ་ཚང་གི་དཔེས་སྟོན་པ་དང་ཆོས་ལྟར་སྣང་བ་སྤང་བར་གདམས་པ་གཉིས། དང་པོ།
ཇི༷་ལྟ༷ར་ལ༷མ་འཕྲང༷་འབྲོག་དགོན་པར་བ༷གྲོད་པ༷འི་མ༷གྲོན་པོ༷་ད༷ག་ཆོ༷མ་རྐུན༷་གྱི་འཇིག༷ས་པ༷ས་བཅོ༷མ་པ་ལ༷འང་འཇི༷གས་པར་ལྟ༷་ན༷། ཆོམ་རྐུན་དེ༷་ཡི༷ས་ཚེ༷་འདི༷་ཡི་ནོ༷ར་ད༷ང༌། ཆེས་ན་སྲོག༷་ཙམ་འདོ༷ར་གྱི༷་དེ་ལས་གཏ༷ན་གྱི༷་བདེ༷་བ༷་འཕྲོག༷་པ༷ར་ཡོང་མི༷་ནུས༷་ལ། མི༷་དགེ༷འི་བཤེ༷ས་གཉེ༷ན་བསྟེན་པ༷འི་འ༷གྲོ་བ༷་རྣམ༷ས་ནི༑ ད༷མ་པ༷ས་བ༷རྙས་ཤི༷ང་སྨད་པ་དང༌། དཀ༷ར་ཕྱོག༷ས་ཀྱི་ལྷས༷་འ༷དོར་བས༷་གནོ༷ད་འཚེ་མ༷ང་ཞིང༌༑ སྡུག༷་བ༷སྔལ་འ༷བྱུང་གན༷ས་ཏེ་མི་འདོད་པ་ཐམས་ཅད་ཐོག་ཏུ་འབབ་པས་མཐོང་བའི་ཆོས་ཚེ་འདི༷ར་ཡང༷་ཕུང༷་ལ། ཕྱི༷་མ༷ར་ང༷ན་སོང་གི་འ༷གྲོ་བར་འགྲོ་ཞིང་གཏ༷ན་དུ༷་སྲིད༷་མ༷ཚོར་འཁྱམ༷་མོ། །དེས་ན་གཏན་དུ་བ༷དེ་བ༷འི་ནོ༷ར་མཆོ༷ག་བྲལ༷་བར་བྱེད་པ་ལ༷་མི༷་འཇི༷གས་པ༷འི་སྐྱེ༷་བོ༷་དེ༷་ནི༷་བདུད༷་ཀྱི༷ས་བསླུས༷་པ་༷ལག༷ས་ཏེ་བསླུས་པར་རིགས་སོ། །
གཉིས་པ།
འ༷དི་ལྟ༷ར་འཇི༷ག་རྟེན༷་ན༷་ཡང༷་འཇིག་རྟེན་པ་དག་གིས་ར༷བ་ཏུ་རྟོག༷་པའི་ད༷པེ་བཤད་ན། ཇི་ལྟར་སྐྱེལ༷་མ༷འི་གང་ཟག་གམ་སྐྱེལ་མར་བཟུང་བའི་ཡུལ༷་དེ༷་བཟ༷ང་པོ་ཞིག་གམ་ང༷ན་པ་ཞེས་རང་གིས་རྟོག༷་ཅི༷ང་གཞན་ལ་འ༷དྲི་སྟེ། དེས་སྐྱེལ་ཨེ་ཐུབ་རྟོག་པར་བྱེད་དོ། །ཉིན་གཅིག་གི་སྐྱེལ་མ་ལ་དེ་ལྟར་བརྟགས་ན་གཏན་གྱི་ཐ༷ར་པ༷་འདོ༷ད་མཁན་རྣམས་ལ༷་ནི་བཤེ༷ས་གཉེ༷ན་བཟང་ངན་ཇི་འདྲ་ཞེས་དྲི༷་རྟོག༷་མེ༷ད་པ་དེ་ནི་བློ༷་གྲོས༷་བླུན་པོ༷་བ༷དུད་སྡེས༷་དངོ༷ས་སུ༷་བཅོ༷མ་པ་ཞེས་བྱ་སྟེ་ལོག་པའི་བཤེས་གཉེན་ནི་གཏན་བདེ་འཕྲོག་པའི་བདུད་དངོས་ཡིན་པས་སོ། །དར་ཟབ་སོགས་ཕལ་པའམ་དངོས་པོ་དམ༷ན་པ༷འི་ནོ༷ར་ད༷ག་ཉོ༷་ཚོ༷ང་བྱེད༷་ན༷་ཡ༷ང༌། ར༷ང་གི༷ས་མི༷་ཤེས༷་པ་དག་གཞ༷ན་ལ༷་དྲི༷་བ༷ར་བྱེད༷་མོད། དེ༷ང་ས༷ང་ག༷ང་བྱུང༷་གི་ཆོ༷ས་ལྟར་སྣང་བ་བཅོས་མ་སྣ་ཚོགས་ཀྱི༷་ལམ༷་དེ༷ར་འ༷ཇུག་པ་དག་ནི་རྣམ༷་ད༷པྱོད་ཀྱི་མི༷ག་མེ༷ད་པས་ཐོ༷ས་བས༷མ་སྣང༷་བ༷་སྒྲིབ་པའམ་མདོ༷ངས་པར་སོང་བ་ཡིན་ལ། དེ་དག་གིས་ཐོས་བསམ་གྱི་ཤེས་རབ་ཀྱི་མི༷ག་དང་ལྡ༷ན་པ་གཞ༷ན་ལ༷་ཞེན་ལྟའི་དབང་གིས་དྲི༷་བ༷འི་རྟོག༷་པ༷་ཙམ་ཡང་མེ༷ད་པར། རྟོག་གེའི་རང་བཟོའི་ཆོས་དེ་སྤེལ་བས་ཐ༷ར་འདོ༷ད་སྐྱེ༷་བོ༷་མ༷ང་པོ་༷བ༷དུད་ཀྱི༷ས་བསླུས༷་པར་གྱུར་ཏོ། །
གསུམ་པ་བརྟགས་ནས་སྤང་བའི་ཕན་ཡོན་ནི།
དེས་ན་འདི༷ར་ནི༷་སྡི༷ག་པ༷འི་གྲོག༷ས་པོ༷་བརྟག༷ས་ཏེ་༷སྤང༷་བར་བྱ་ལ། དེ༷་ཡི༷་ཕ༷ན་ཡོ༷ན་གྱི་མཆོག་དམ༷་པ༷་ཚ༷ད་མེ༷ད་དེ༷། ལམ་ཕྱིན་ཅི་ལོ༷ག་པ༷ར་མི༷་ལྟུང༷་བ་དང༌། དུས་རྟག༷་ཏུ༷་དགེ༷་བ༷་འཕེ༷ལ་བ་དང༌། དམ༷་པ༷ས་བསྟོད༷་ཅི༷ང་ཡོ༷ན་ཏ༷ན་གྱི་ཚོག༷ས་རྒྱ་ཆེན་པོ་ར༷བ་ཏུ་འགྲུབ༷་པར་འགྱུར་རོ། །དེ་བཞིན་དུ་མི་བརྗེད་པའི་དྲན༷་པ་ད༷ང༌། ཏིང༷་ངེ་འཛི༷ན་དང༌། ཤེ༷ས་ར༷བ་རྒྱ༷་ཆེ༷་བ་དང་ལྡན་ཞི༷ང༌། ཚེ་འདི༷ར་ཡ༷ང་བདེ༷་ལ༷་ཕྱི༷་མ༷ར་ལེ༷གས་པ༷་སྟེ༷། ཕལ་པའི་མཐོ་རིས་ལས་འཕགས་པའི་བདེ་བ་ཅན་སོགས་དག་པའི་ཞིང་ལ་མངོན་བརྗོད་དུ་མ༷ཐོ་རི༷ས་ག༷ང་གཱ༷འི་ཆུ༷་ངོ༷གས་སུ་གྲགས་པ་དེར་ལེ༷གས་པར་བགྲོད༷་པ་སྟེ་ཕྱིན་ཅིང༷་ཞིང༷་དེ་རྣམ༷ས། རྒྱལ༷་བའི་སྲས༷་ས་ལ་གནས་པ་རྣམས་དང་དེ་དག་གི་བསོད་ནམས་དང་ཡེ་ཤེས་ལས་བསྐྲུན་པའི་འབྱོར༷་པ་དཔག་བསམ་གྱི་ཤིང་ལ་སོགས་པ༷ས་ཡོ༷ངས་སུ་གང༷་བ་དག་མཐོ༷ང་ཞིང་ས་དང་ལམ་དང་གཟུངས་དང་ཏིང་ངེ་འཛིན་གྱིས་རྣམ་པར་འཕྲུལ་ཞིང་བྱང་ཆུབ་ཐོབ་པར་འགྱུར་ར །ཞེས་སོ། །ཐེ༷ག་པ༷་ཆེ༷ན་པོ༷འི་མ༷ན་ང༷ག་གི༷་བསྟ༷ན་བ༷ཅོས་ཡི༷ད་བ༷ཞིན་རི༷ན་པོ༷་ཆེ༷འི་མཛོ༷ད་ལ༷ས། སྡིག༷་པ༷འི་གྲོག༷ས་པོ༷་སྤང༷་བ༷འི་ལེ༷འུ་སྟེ༷་ད༷གུ་པ༷འི་བགྲེལ་པ༷འོ།། །།
༈ གཉིས་པ་ཇི་ལྟར་ཐོས་པ་བྱ་བའི་ཚུལ་ལ། སློབ་དཔོན་གྱིས་འཆད་ཚུལ་དང༌། སློབ་མའི་ཉན་ཚུལ་གཉིས། དང་པོ་༼སློབ་དཔོན་གྱིས་འཆད་ཚུལ་༽ལ། ལེའུ་མཚམས་སྦྱོར་བ་དང༌། སྐབས་དོན་དངོས་གཉིས༑ དང་པོ།
དེ༷་ལྟར༷་སྡིག༷་པ༷འི་གྲོག༷ས་པོ༷་བརྟགས་ནས་སྤང༷ས་པར་བྱས༷་ཤི༷ང༌། དགེ༷་བ༷འི་བཤེ༷ས་གཉེ༷ན་ཡོ༷ངས་སུ༷་བསྟེ༷ན་པ༷་ན༷། དེ༷་ལ༷ས་དོན་དུ་གཉེར་བྱ་ཐར་པའི་རྒྱུར། ད༷ང་པོ༷་ཐོ༷ས་པ༷འི་ཤེ༷ས་ར༷བ་བ༷སྐྱེད་པར་བྱ་དགོས་ཏེ། ཐོས་པའི་ཤེས་རབ་འ༷དི་ནི༷་ཐ༷ར་པ༷འི་རྩ༷་བ༷་ལག༷ས་པ༷ར་གསུང༷ས་པའི་ཕྱིར། ཚུལ་གནས་ཐོས་དང་བསམ་ལྡན་པས། །སྒོམ་པ་ལ་ནི་རབ་ཏུ་སྦྱོར། ཞེས་སོ། །
གཉིས་པ་༼སྐབས་དོན་དངོས་༽ལ། གང་ལ་བཤད་པའི་ཡུལ། ཇི་ལྟར་བཤད་པའི་ཚུལ༑ དེ་ལྟར་བཤད་པའི་ཕན་ཡོན་གསུམ། དང་པོ།
དེ༷་ལ༷་བླ་མ་གང་ཞིག་མ༷ང་དུ༷་ཐོས༷་ཤི༷ང་ཡོ༷ན་ཏ༷ན་བཅུ༷་ལྡ༷ན་གྱི༷་སྟེ། གདུལ་བྱའི་བློ་རིགས་མི་ཤེས་པ། ཤེས་བྱའི་དོན་ལ་རྨོངས༑ ངག་ཚིག་གི་སྡེབ་མི་ཤེས་པ། ཟང་ཟིང་གི་རྙེད་པ་ལ་ལྟ་བ། ཆོས་ལ་དཔེ་མཁྱུད་བྱེད༑ འཇིག་རྟེན་གྱི་གྲགས་པ་འདོད་པ། ཆོས་ལ་སྦྱོར་བ་ཞན་པ། གཞན་དོན་གྱི་ལས་ལ་སྐྱོ་བ། ང་རྒྱལ་དང་ཕྲག་དོག་ཆེ་བ། ཆོས་ལ་སེར་སྣ་བྱེད་པ། ཆོས་དང་རང་རྒྱུད་འཛོལ་བའི་ཉེས་པ་སྟེ་དེ་བཅུ་དང་བྲལ་བའི་ཟློག་ཕྱོགས་ཀྱི་ཡོན་ཏན་བཅུ་དང་ལྡན་པ་ལས་ཐོས་པར་བྱའོ༑ ༑དེ་ལྟ་བུའི་བླ༷་མ༷་མཆོ༷ག་དེ༷ས་སྐལ༷་བཟ༷ང་གི་སློབ༷་མ༷་རྣམས་ལ༷་ད༷མ་པ༷འི་ཆོ༷ས་ནི༷་ཡོང༷ས་སུ༷་འཆ༷ད་པ༷་ན༷། ཐོ༷ག་མ༷ར་སྣོད༷་དེ་ཉེད་ཀྱི་༷དབ༷ང་པོ༷་ལེགས་པར་བརྟག༷་པ༷་གཅེ༷ས་ཏེ། སྣོད་དེ་ཡང་བྱིས༷་པ་བཙས་ནས་རིང་དུ་མ་ལོན་པ་ད༷ང༌། དེ་ལས་ན་ཚོད་རྒན༷་པ་བཞི༷ན་ཡིན་ཏེ༑ དེ་གཉིས་ནི་ཁ༷་ཟ༷ས་ཐ༷་དད༷་པ་སྟེ་འཇམ་དང་རྩུབ་ཆེ་བ་ལྟར༷་གདུལ་བྱ་དེ༷་ཡི༷་ཆོ༷ས་ཀྱ༷ང་ར༷ང་བ༷ཞིན་ཐ༷་ད༷ད་པ་ཡིན་ཏེ་བློ་དབང་གིས་ཆོས་ཐེག་པ་ཆེ་ཆུང་སྣ་ཚོགས་སུ་སྣང༷་བ་སྟེ༑ བཀོད་པ་ཆེན་པོ་ལས། དམན་པ་གསུམ་ལ་བསྟན་པ་ནི། །འདུལ་བ་མདོ་སྡེ་མངོན་པ་སྟེ༑ ༑འབྲིང་པོ་གསུམ་ལ་ངས་བསྟན་པ། །ཀྲཱི་ཡ་ཡོ་ག་ཨུ་པའོ། །ཆེན་པོ་རིམ་ལྡན་གསུམ་དག་ལ། །བསྐྱེད་དང་རྫོགས་པ་ཆེན་པོ་བསྟན། །ཞེས་དང༌། ཞི་བ་ལྷས། དམན་ལ་མཆོག་གི་ཆོས་མི་བསྟན། །རྒྱ་ཆེན་ཆོས་ཀྱི་སྣོད་གྱུར་པ། །དམན་པའི་ཆོས་ལ་སྦྱར་མི་བྱ། །ཞེས་གསུངས་པ་ལྟར་རོ། །
གཉིས་པ་༼ཇི་ལྟར་བཤད་པའི་ཚུལ༽ལ། གོ་རིམ་ཇི་ལྟར་བཤད་པ་དང༌། ཆོས་གང་བཤད་པ། ཚུལ་ཇི་ལྟར་འཆད་པ་གསུམ། དང་པོ་༼གོ་རིམ་ཇི་ལྟར་བཤད་པ་༽ལ། དངོས་དང༌། དེ་ལྟར་བཤད་པའི་ཕན་ཡོན། མ་བཤད་པའི་ཉེས་དམིགས་གསུམ། དང་པོ།
དེ༷་ལྟར་བརྟགས་ན༷ས་ཐེག་དམན་ནས་བརྩམས་ཏེ་ཆེན་པོའི་བར་རི༷མ་པ༷ར་ཁྲིད༷་པ༷འི་ཚུལ༷་གྱིས༷་བཤ༷ད་པར་བྱ་སྟེ། དེང་སང་རིག་རྐྱང་ངོས་ཟིན་པས་ཆོས་ཟེར་བ་ལྟར་མི་བྱ་སྟེ། དེ་ལྟར་ན་སངས་རྒྱས་ཀྱིས་དེ་ཁོ་ན་ལས་གཞན་དུ་གསུངས་པ་དོན་མེད་དུ་ཐལ་བ་དང༌། ཐབས་རྒྱ་ཆེན་པོ་མི་ཤེས་པས་ཐབས་དང་བྲལ་བས་སངས་རྒྱས་མི་འགྲུབ་པ་དང༌། ད་ལྟའི་རིག་པ་དེའང་ཐོས་པ་དང་བླ་མའི་རྣལ་འབྱོར་ལ་བརྟེན་དགོས་པས་རང་ཚིག་བསལ་བ་ལ་ཞུགས་པ་ཡིན་ནོ། །སྤྱིར་སློབ་དཔོན་གདུལ་བྱའི་ཁམས་དབང་བསམ་པ་བག་ལ་ཉལ་མཁྱེན་པ་ཞིག་ན་དང་པོ་ནས་ཟབ་མོའི་དོན་བསྟན་ཀྱང་ཐོད་རྒལ་དུ་ཡེ་ཤེས་སྐྱེ་བ་སྲིད་ཀྱང༌། མངོན་ཤེས་མེད་པའི་གང་ཟག་གིས་དེ་ལྟར་མི་རུང་ལ་གལ་ཏེ་ཐེག་ཆེན་གྱི་རིགས་ཅན་ལའང་ཐེག་པ་རིམ་གྱིས་བཤད་པ་མི་འགལ་ལོ། །འོ་ན་ཐེག་ཆེན་གྱི་རིགས་ལ་དམན་པ་བཤད་པར་མི་བྱ་ཅི་ལྟར་གསུངས་ཞེ་ན། དེ་ནི་དམན་པ་ངེས་དོན་དུ་བཟུང་ནས་བཤད་པ་ལ་ཟེར་གྱི། ལར་མི་བཤད་པ་མིན་ཏེ། གོང་མ་གོང་མའི་ལམ་སྟེགས་དང༌། གོང་མ་རྟོགས་པའི་རྒྱུ་སྟེ་ཆོས་ཐམས་ཅད་དེ་བཞིན་ཉིད་ལ་གཞོལ་ཞིང་འབབ་པ་ཤ་སྟག་ཡིན་པའི་ཕྱིར་རོ། །
གཉིས་པ༼དེ་ལྟར་བཤད་པའི་ཕན་ཡོན༽།
དེ་ལྟར་བཤད་པ་དེ༷ས་ནི༷་ཐེ༷ག་པ༷འི་གོང་འོག་གི་རིམ༷་པ༷་ཤེས༷་པ༷་ད༷ང༌། ཡོ༷ན་ཏན༷་གོ༷ང་ནས་གོང་དུ་འཕེ༷ལ་བ་དང༌། ཟབ་མོའི་དོན་རྟོགས་དཀའ་བ་ལ་འཇི༷གས་དང༷ངས་དང་སྐྲག༷་པ༷་མེད༷་པ་དང༌། ལམ་གོང་མ་ལ་ཡང་ཐོས་རྒྱ་ཆོད་པས་ནོ༷ར་བ༷་མེ༷ད་ཅི༷ང༌། ལྟ༷་སྤྱོད༷་ཟུང༷་འབྲེལ༷་ཏེ་རིས་སུ་མ་ཆད་པར་འགྱུར༷་རོ། །དེ་ཡང་ཡེ་ཤེས་རོལ་པ་ལས། སྟོང་པ་ཉིད་དང་སྙིང་རྗེའི་བདག །དཔལ་ལྡན་འབྱོར་པ་དམ་པའི་ལམ། །རྣམ་འབྱོར་ཅན་གྱིས་བརྩོན་བྱས་ན། །མཆོག་དང་ཐུན་མོང་དངོས་གྲུབ་འགྲུབ། །ཅེས་གསུངས་པ་ལྟར་བསོད་ནམས་དང་ཡེ་ཤེས་ཀྱི་ཚོགས་ཀྱིས་ཁམས་ཀྱི་སྐུ་གསུམ་ལ་སྒྲིབ་པའི་དྲི་མ་བསལ་ནས། ཆོས་སྐུ་དང་གཟུགས་སྐུ་མངོན་དུ་བྱེད་ལ། ཐབས་སྙིང་རྗེ་ཆེན་པོས་ཉན་རང་གི་ཞི་བ་ལས་བཟློག་ནས་སེམས་ཅན་གྱི་དོན་བྱེད་ཅིང༌། ཤེས་རབ་སྟོང་ཉིད་བསྒོམས་པས་སྲིད་པའི་ཆ་ལས་རྣམ་པར་གྲོལ་བའི་ཕྱིར་ནའོ། །
གསུམ་པ༼མ་བཤད་པའི་ཉེས་དམིགས་༽།
དེ༷་ལྟར༷་རིམ་པར་མ༷་བཤ༷ད་པའི་སྐྱོན༷་ནི༷་ཚ༷ད་མེ༷ད་དེ༷། གོ༷ང་འོ༷ག་སྔ༷་ཕྱིའི༷་རི༷མ་པ༷་ད༷ང་བྲལ༷་བ༷ས་སངས་རྒྱས་བ༷སྟན་པ༷འི་སྤྱི༷་སྲོ༷ལ་རིམ་གྱིས་འཇོག་པའི་རི༷མ་པ༷་ལས་ཉམ༷ས་པ༷་ད༷ང༌། བློ༷་ཆུང༷་བ་རྣམས་ཟབ་མོའི་དོན་ལ་དངང༷ས་སྐྲག༷་སྐྱེ་ཞིང་ལོ༷ག་ལྟས༷་ཆོས་འདོ༷ར་བ༷་དང༷༌། གོ༷་རི༷མ་བཞིན་འོག་མའི་གནད་མ༷་ཤེ༷ས་པས་གོང་མའི་གནད་ཕྲ་བའི་དོན་ཟ༷བ་མོ༷ར་ཏེ་ཞིབ་པར་མི༷་རྟོག༷ས་པ་ད༷ང༌། རྒྱ་ཆེ་བའི་ཐབས་འདུས༷་བྱས༷་ཀྱི་ད༷གེ་བ༷་ཁྱད༷་དུ༷་གསོད་པ༷་ད༷ང༌། དངོས་པོའི་དོན་ལ་རང་བཞིན་མིན་པའི་སྒྲོ༷་སྐུར༷་རྒྱར༷་འགྱུར༷་བ་དང༌། དགེ་སྡིག་གི་རྒྱུ༷་འབྲ༷ས་ཞིབ་ཏུ་མི་བྱེད་པར་འཆོ༷ལ་བ༷་དང༷༌། རང་གི་རྒྱུད་དང་བསྟུན་དེ་ལམ་གྱི་བླང༷་དོར༷་མི༷་ཤེས༷་པ་དང༌། ཤེ༷ས་བྱ༷་སྤྱིའི་དོ༷ན་ལ༷་རྨོང༷ས་པ་དང༌། ཐེ༷ག་ཆེ༷ན་གྱི་སེམ༷ས་བ༷སྐྱེད་དང་གཞན་དོན་སྙིང༷་རྗེ༷་སྤང༷ས་པ༷་ད༷ང༌། སྟོང༷་པ་ཁ་འབྱམས་ཀྱི་ལྟ༷་བ་དང༷་ལྡན༷་ཏེ་ངན༷་འགྲོར༷་བསླུས༷་པ༷་ད༷ང༌། ཅིར་ཡང་བྱར༷་མེ༷ད་ཟེ༷ར་ན༷ས་ཆོས་མེད་ཐ༷་མ༷ལ་དུ་ལུས༷་པ༷་དང༷༌། མ༷་སྨིན༷་པའི་འ༷གྲོ་ལ༷་སྔགས་ཀྱི་ཟ༷བ་དོན་གསང་བ༷་སྒྲོག་པ༷་སྟེ༷། དེ་ལ་སོགས་པའི་ཉེས༷་པ་མ༷ང་པོ་དང་ལྡན༷་པའི་ཕྱིར༷་ཐེ༷ག་པ༷་རི༷མ་གྱིས༷་བཤ༷ད་དགོས་པ་ཡིན་ནོ། །
གཉིས་པ་གང་བཤད་པ་ལ། སྤྱི་དང༌། བྱེ་བྲག་གཉིས། དང་པོ།
གང་བཤ༷ད་བྱ༷འི་ཆོ༷ས་ནི༷་གོང་དུ་བགྲོད་པར་བྱ་བའི་ལམ་དང་འབྲས་བུའི་ཆོས་ཐེག༷་པ༷་ཆེ་ཆུང་གི་རྣམ༷་གྲང༷ས་ཐམས་ཅད་དང༷༌། གང་ཞིག་ཤེས་ནས་བླང༷་བར་བྱ་བ་ལ་འགོག་ལམ་གྱིས་བསྡུས་པ་མྱང་འདས་ཕྱོགས་ཀྱི་ཆོས་དང༌། དོ༷ར་བར་བྱ་བ་འཁོར་བའི་ཆོས་སྡུག་བསྔལ་ཀུན་འབྱུང༌། ཐུན་མོང་དུ་གྱུར་པ་ཤེས་༷བྱ་རིག་པའི༷་གན༷ས་སུ་གྱུར་པ་རྣམས༷་ཐམ༷ས་ཅད༷་དེ༷། དུས་གཅིག་ལ་ལམ་མི་བགྲོད་ཅིང་ཆོས་གཅིག་ཁོ་ནས་ཐར་པ་མི་འགྲུབ་པའི་ཕྱིར་ཏེ། མདོ་རྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན༑ ༑འཕགས་མཆོག་གིས་ཀྱང་ཐམས་ཅད་མཁྱེན་ཉིད་ཐོབ་མི་འགྱུར། །གཞན་དག་ཚར་བཅད་རྗེས་སུ་བཟུང་བ་བྱ་ཕྱིར་དང༌། །བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱ། །ཞེས་སོ། །
གཉིས་པ་༼བྱེ་བྲག་༽ནི།
དེ་ལས་ཀྱང་བྱེ་བྲག་དུ་དང༷་པོ༷འི་ལས༷་ཅ༷ན་རྣམ༷ས་ལ༷་ལས་རྒྱུ༷་འབྲས༷་ཀྱི་ཆོས་དང༷༌། ལ༷མ་ལ་ཞུག༷ས་པ་རྣམས༷་ལ་ཐེ༷ག་པ༷་གོང་འོག་གི་གྲུབ་མཐའི་རྣམ༷་གྲངས༷་དང༌། གཞན༷་དོ༷ན་སྤྱོད༷་པ་རྣམས་ལ༷་རིག་པའི༷་གནས༷་ལྔ༷་སོགས༷་དང་ཟབ༷་ཅིང༷་རྒྱ༷་ཆེ༷འི་སྟེ་ཟབ་པ་དོན་དམ་དང༌། རྒྱ་ཆེ་བ་ཀུན་རྫོབ་དང་ལམ་སོགས་ཀྱི་རིམ་པ་རྣམས་དང༌། ཁྱད་པར་ངེས་འབྱུང་སྒྲུབ་པ་སྙིང་པོར་བྱེད་པ་རྣམས་ལ། ཚིག་ཉུང་ལ་དོན་དུ་དྲིལ་བས་མྱུར་དུ་ཐར་པར་བགྲོད་པའི་གནད་ཟབ་མོ་རྣམས་སོ་སོའི་བློ་རིམ༷་དང་མཐུན་པ༷་རྣམ་༷པར་བཤ༷ད་དོ༷༑ ༑
གསུམ་པ་ཚུལ་ཇི་ལྟར་འཆད་པ་ལ། མི་མཐུན་ཕྱོགས་སྤང་བ་དང༌། མཐུན་ཕྱོགས་བསྒྲུབ་པ་གཉིས། དང་པོ།
དེ་ལྟར་ཆོས་འཆད་པ་དེ༷་ལ་ཡང༷༷༷་མི༷༷་མཐུན་པའི་རྐྱེན༷་རྣམ༷ས་སྤ༷ང་བྱར་བསྟན་པ༷་ནི། ཕྱི༷་དང་ནང༷་གི་འདུ༷་འཛི༷ར་གྱུར་པ་བསྙེན༷་བ༷ཀུར་ཕྱིར་མགྲོན་དུ་བོས་པས་དུས་འགྱངས་པ། ཟང༷་ཟིང༷་གི་རྙེད་པ་དང༷༌། མྱོས་པའི་རྒྱུ་ཆང༷་དང༷༌། དྲན་པ་མི་གསལ་བའི་རྒྱུ་གཉི༷ད་རྨུག༷ས་དང༌། བསྙེལ་ཏེ་དྲན༷་པ༷་ཉམ༷ས་པ་ལ༷་སོ༷གས་ཐོས༷་པའི༷་དོ༷ན་ལ༷་བར༷་ཆད༷་དུ་འགྱུར༷་བ་རྣམ༷ས་སྤང༷་བར་བྱའོ། །
གཉིས་པ་༼མཐུན་ཕྱོགས་བསྒྲུབ་པ་༽ལ། སྦྱོར་དངོས་རྗེས་གསུམ་ལས། དང་པོ།
ཆོས་འཆད་པའི་ཕྱོ༷གས་དེར་ཁྲི༷་དང་སྟན༷་བཏིང་ལ་མདུན་སོགས་སུ་མཆོད༷་པ༷་སྣ༷་ཚོ༷གས་དང༷༌། མ༷ཎྜལ་ལ༷་སོ༷གས་པའི་བཀོད༷་པས༷་བརྒྱན༷་པར༷་བྱ༷་ཞིང༌། དེ༷་ནས༷་ཆོས་སྟོན༷་པ༷་པོ༷་བཤམས་པའི་སྟན༷་ལ༷་སྐྱིལ༷་ཀྲུང༷་དྲང་པོར་བཅ༷སཏེ་དྲན་པ་ཉེ་བར་བཞག་པས་འཁོད་དོ༑ ༑
གཉིས་པ་༼དངོས་༽ལ། བསམ་པ་ཕུན་སུམ་ཚོགས་པར་བྱ་བ་དང༌། སྦྱོར་བ་ཕུན་སུམ་ཚོགས་པར་བྱ་བ་གཉིས། དང་པོ།
གཞན་དོན་དུ་སེ༷མས་བསྐྱེད༷་དེ་སེམས་ཅན་ཐམས་ཅད་ཀྱི་ཆོས་ཀྱི་མིག་རྙེད་པར་བྱ། ཡེ་ཤེས་ཀྱི་སྒྲོན་མེ་སྦར་བར་བྱ། སངས་རྒྱས་ཀྱི་ཆོས་ཡུན་རིང་དུ་གནས་པར་བྱ་སྙམ་པ་དང༌། བསྐྱེད༷་རྫོ༷གས་ཀྱི་ང༷ང་ལ༷་གནས་བཞིན་གྱིས་བཤ༷ད་པར༷་བྱ་སྟེ། གང་ཞེ་ན། སྤྲུལ༷་སྐུའི༷་ཆོས༷་སྡེ་སྣོད་གསུམ་ལ་རང་ཉིད་ཤཱ༷ཀྱའི༷་རྒྱལ༷་པོ༷་དང༷༌། ལོངས༷་སྐུའི༷་ཆོས་གས༷ང་སྔ༷གས་ཕྱི་ནང་ལ་རིག༷ས་ལྔ༷འི་གཙོ་བོ་རྡོ༷་རྗེ་འཆང༷་དང༌། ཆོས༷་སྐུ༷་ནམ༷་མཁའ༷་འདྲ༷་བའི་ཆོས༷་རྫོགས་པ་ཆེན་པོ་རྣམས༷་ལ༷། ཀུན༷་ཏུ་བཟ༷ང་པོ་དང༌། ཡུམ་ཀུན་ཏུ་བཟང་མོ་ཤེས༷་རབ༷་ཀྱི་ཕ༷་རོལ༷་ཏུ་ཕྱིན་ཡུམ༷་བསམ༷། ཡང༷་ན༷། མདོ་རྒྱུད་གང་འཆད་པའི་རང༷་རང༷་ཆོ༷ས་དེའི༷་སྟོན་པར༷་བས༷མ་ལ་གང་འཆད་པའི་ཆོས༷་ཀྱི༷་ཚིག༷་དོ༷ན་གྱི་ཆ་ལ་ཚིག་ནོར༷་བ་དང་དོན་འཁྲུལ༷་པའི་སྐྱོན་དང་ངག་ལྡབ་ལྡིབ་ཟློས་པ་སོགས་ཀྱི་སྐྱོན༷་མེད༷་པ༷ར། དོན༷་གས༷ལ་ཞིང་དབྱངས༷་སྙན༷་པའི་སྒོ་ནས་གདུལ་བྱའི་མོས༷་པ༷་དང་འཚམ་པར་ཇི༷་བཞི༷ན་པར་བཤ༷ད་དོ། །དེའི་ཚེ་ཆོས་ཀྱི་སྒྲ་དབྱང༷ས་ཡན་ལག་དྲུག་ཅུར་གྱུར་པ་དེས༷་འཇི༷ག་རྟེན༷་གྱི་ཁམས༷་ཀུ༷ན་ཁྱ༷བ་པར་གྱུར༷་ཏེ༷། དེ་ཉིད་སེམ༷ས་ཅ༷ན་ཀུན༷་གྱིས༷་ཐོས༷་ནས་མ༷་རིག་པ་སང༷ས། གཟུངས་སྤོབས༑ ཏིང་འཛིན་ཐོབ་པར༷་བས༷མ་ལ་རྫོགས་རིམ་ཡང་རང་བཞིན་ལྟ་བའི་རྩིས་ཀྱིས་ཟིན་པའི་ངང་ལས་མི་གཡོ་བར་བྱའོ། །
གཉིས་པ༼སྦྱོར་བ་ཕུན་སུམ་ཚོགས་པར་བྱ་བ་༽།
དེ༷་ཚེ༷་ཆོས་འཆ༷ད་པའི༷་ཕ༷་རོལ༷་ཕྱིན༷་པ་དྲུག་ནི༷། ཚིག༷་དོན༷་ལེག༷ས་པར་བཤད༷་པ་ཆོས༷་ཀྱི༷་སྦྱིན༷་པ༷་སྟེ༷། ཟང་ཟིང་སོགས་དོན་གཉེར་གྱི་ཉོ༷ན་མོང༷ས་མེད༷་པར་བཤ༷ད་པ་ཚུལ་ཁྲིམས༷་ཀྱི་ཕ་རོལ་ཏུ་ཕྱི༷ན་པ། སྐྱོ་ང༷ལ༷་བཟོ༷ད་པ་ནི་བཟོད༷་པ་དང༌། འཆད་པ་ལ༷་སྤྲོ་བ༷ས་བརྩོ༷ན་འགྲུ༷ས་ཏེ༷། ཚིག་དོན་ལ་མ༷་ཡེ༷ངས་པར་སེམས་པ་བས༷མ་གཏན༷་དང༌། ཚིག་དོན་རྣམ་པར་འབྱེད༷་པ༷་དང་འཆད་དུས་རྨི་ལམ་སྒྱུ་མར་ཤེས་པ་ཤེ༷་རབ༷་བློ་སྟེ་དེ་ལྟར་དྲུག་གོ །
གསུམ་པ།
རྗེས༷་ལ༷་སྒྱུ་མ་ལྟ་བུའི་ངང་འཁོར་གསུམ་བདེན་མེད་དུ་ཤེས་པས་ཆོས་བཤད་པའི་དགེ་བསེམ༷ས་ཅན་གྱི་དོ༷ན་དུ༷་བསྔོ༷་བར༷་བྱ༷་ཞིང༌། འདི་ལྟར་དོན་དམ་པའི་ཆོས་ལ་སྤྱད་དུ་ཡོད་ཅིང་འཆད་ཉན་སོགས་ལ་བར་ཆད་མེད་པ་འདི། རྫོགས་པའི་སངས་རྒྱས་དང་རྩ་བརྒྱུད་ཀྱི་བླ་མ་གྲོགས་ཚངས་པ་མཚུངས་པར་སྤྱོད་པ་མཁའ་འགྲོ་ཆོས་སྐྱོང་གི་ཚོགས་དང༌། ཆོས་ལ་སྤྱོད་པའི་ལུས་རྟེན་བསྐྱེད་པའི་ཕ་མ་སོགས་ཀྱི་དྲིན་ཡིན་པས་དེ་རྣམས་ཀྱི་བཀའ༷་དྲིན་དྲ༷ན་པའི༷་སྒོ་ནས༷་དམ༷་ཆོས་ལ་གུས༷་པ༷་བསྐྱེད༷་ཅིང་བསྟན་པ་རིན་པོ་ཆེ་ཡུན་རིང་དུ་གནས་པར་གྱུར་ཅིག་སྙམ་དུ་བསམ་པར་བྱའོ། །
གསུམ་པ་ཕན་ཡོན་ནི།
དེ་ལྟར་དམ་ཆོས་ལེགས་པར་བཤད་པ་དེ༷་ཡི༷་ཕ༷ན་ཡོན༷་ཡང༌། རང་རྒྱུད་ལ་དྲན༷་པ་དང༷་ཏིང༷་འཛིན་སྐྱེ་བ་དང༷༌། ཉོ༷ན་མོ༷ངས་ཀྱི་རྙོ༷ག་མ་བྲ༷ལ་བ་དང༌། གཟུངས་དང་སྤོབ༷ས་པ༷་ཟད༷་མི༷་ཤེ༷ས་པ་ཐོབ་པ་དང༌། སངས་རྒྱས་ཀྱི་ཆོས༷་མཛོ༷ད་འཛི༷ན་པ་དང༷༌། བདེ༷་བར་གཤེག༷ས་པ་ལས་ཆོས༷་ཐོ༷ས་པའི་སྐལ་བ་ཅན་དུ་འགྱུར་བ་དང༷༌། ལྷ༷་མི༷ས་བསྟོད༷་ཅིང༷་འཇིག་རྟེན་སྙན་པར་གྲ༷གས་པ་དང༷༌། བསམ༷་དགུ༷་ཡིད་བཞིན་དུ༷་འགྲུབ་པ་དང༌། ཚེ༷་རབ༷ས་ཀུ༷ན་ཏུ༷་ཆོ༷ས་ཀྱི་སྣང་བ་དང༷་མི༷་འབྲལ༷་ཞིང༷༌། མྱུར༷་དུ༷་བདེ༷་བར་གཤེ༷གས་པའི་གོ་འཕང་ཐོབ་ནས་འགྲོ་བ་མཐའ་དག་ལ་ཆོས༷་ཀྱི་ཆར༷་འབེ༷བས་པ༷་སོགས་དོན་གཉིས་ཕུན་སུམ་ཚོགས་པའི་དཔལ་ཐམས་ཅད་ཐོ༷བ་པར་འགྱུར་ཏེ་ཞིབ་པར་མདོ་སྡེ་རྣམས་ནས་རྒྱ་ཆེར་བསྔགས་པ་བཞིན་ནོ། །ཐེག༷་པ༷་ཆེན༷་པོའི༷་མན༷་ངག༷་གི་བསྟ༷ན་བཅོ༷ས་ཡིད༷་བཞིན༷་རི༷ན་པོ༷་ཆེ༷འི་མཛོ༷ད་ལས༷། འཆ༷ད་པ༷་པོ༷་སློབ༷་དཔོན༷་གྱི༷་ལེ༷འུ་སྟེ་བཅུ༷་པའི༷་འགྲེལ་པའོ༷།། །།
༈ གཉིས་པ་སློབ་མས་ཇི་ལྟར་ཉན་ཚུལ་ལ། བསྟན་བཤད་གཉིས། དང་པོ།
དེ༷་ནས༷་ཉ༷ན་པར་བྱེད༷་པ་སློབ༷་མའི༷་ཆོས༷་ཀྱི་ཚུལ༷་ནི། ཞེས་སོ། །
གཉིས་པ་༼བཤད་༽ལ། སྐྱོན་ཡོན་གྱི་སྒོ་ནས་གང་གིས་ཉན་པ་པོ་བསྟན་པ་དང༌། དུས་ནམ་གྱི་ཚེ་ཉན། ཚུལ་ཇི་ལྟར་ཉན་པར་གདམས་པ་གསུམ། དང་པོ་༼སྐྱོན་ཡོན་གྱི་སྒོ་ནས་གང་གིས་ཉན་པ་པོ་བསྟན་པ་༽ལ། མདོར་བསྟན་པ་དང༌། བྱེ་བྲག་རྒྱས་པར་བཤད་པ་གཉིས། དང་པོ།
རྣ་བ་མི་གཏད་ཁ་སྦུབ་ལྟ་བུ། ཡིད་ལ་མ་བཞག་པ་ཞབ་རྡོལ་ལྟ་བུ། ཉོན་མོངས་པ་དང་འདྲེས་པ་དུག་ཆེན་ལྟ་བུ་སྟེ་སྣོད་ཀྱི་སྐྱོན་གསུམ་དང༌། ང་རྒྱལ་དང༌། མ་དད་པ་དང༌། དོན་དུ་གཉེར་བ་མེད་པ་དང༌། ཕྱི་རོལ་དུ་རྣམ་པར་གཡེང་བ་དང༌། ནང་དུ་སྡུད་པ་དང༌། སྐྱོ་བས་ཉན་པ་སྟེ་དྲི་མ་དྲུག་དང༌། འཆད་འགྱུར་ཉེས་པ་སོ་དྲུག་བཅས་སྐྱོན༷་རྣམ༷༷ས་སྤངས༷་ལ༷། ཡོན་ཏན་སུམ་ཅུ་རྩ་དྲུག་དང་ལྡན་པས་གུས༷་པས༷་མཉ༷ན་པར༷་བྱ༷འོ། །
གཉིས་པ་ལ་ཉེས་པ་སུམ་ཅུ་རྩ་དྲུག་བཤད་པ་དང༌། ཡོན་ཏན་སུམ་ཅུ་རྩ་དྲུག་བཤད་པ་གཉིས། དང་པོ་ཉེས་པ་སུམ་ཅུ་རྩ་དྲུག་ནི།
མ༷་གུས༷་ལ༷་སོག༷ས་དང་པོར་ཆོས་ལ་མི་འཇུག་པའི་བདུད༷་ཀྱི༷་ལས༷་དྲུག༷་ནི། ཡོན་ཏན་ཡོངས་སུ་བཀོད་པའི་མདོ་ལས། ལེ་ལོ་དང༌། སྙོམ་ལས་དང༌། ཆོས་དང་ཆོས་སྨྲ་བ་ལ་མ་དད་པ་དང༌། དགེ་བའི་བཤེས་གཉེན་ལ་སྲི་ཞུས་མི་འདུད་པ།བསྟན་པ་བཞིན་ཡིད་ལ་མི་བྱེད་པ། འཇིག་རྟེན་འདི་ལ་སེམས་པས་ལས་དང་ལས་ཀྱི་རྣམ་སྨིན་ཁྱད་དུ་གསོད་པའོ། །ཞེས་དང༷༌། ང༷་རྒྱལ༷་ལ༷་སོ༷གས་ཐབས་ལ་སྒྲི༷བ་པའི༷་ལས༷་དྲུག༷་ནི། བློ་གྲོས་རྒྱ་མཚོས་ཞུས་པའི་མདོ་ལས། རང་གི་རྒྱུད་ལ་བདུད་ཞུགས་པས་ང་རྒྱལ་ཆེ་བ་དང༌༑ ལས་ཀྱི་སྒྲིབ་པས་ཆོས་སྤོང་བ་དང། རྒྱང་འཕེན་པའི་གསང་ཚིག་འཚོལ་བས་ཉེ་བར་བསྟན་པ་ཉན་པ་དང༌། བྱང་ཆུབ་སེམས་དཔའི་སྡེ་སྣོད་མི་ཉན་པ་དང༌། དགེ་བའི་བཤེས་གཉེན་ལ་ལོག་པར་ལྟ་བ་དང༌། ཆོས་ལ་ལོག་པར་ལྟ་བའོ། །ཞེས་ད༷ང༌། ཚུལ༷་དུ༷་འཆོས༷་པ་ལ་སོ༷གས་ཆོས༷་ཉན་ཟིན་ཀྱང་སྤང༷་བའི་ལ༷ས་དྲུག༷་ནི། དེ་ཉིད་ལས། སྡིག་པ་འདོད་པས་ལུས་སེམས་ཚུལ་འཆོས་པ་དང༌། ང་རྒྱལ་གྱིས་ཆོས་སྨྲ་བ་ལ་མི་གུས་པ་དང༌། ཐེ་ཚོམ་གྱིས་ཆོས་ལ་མི་གུས་པ་དང༌། ཚུལ་འཆོས་ཀྱིས་ལོག་པར་འཚོ་བ་དང༌། ཕ་མ་དང་མཁན་པོ་དང་སློབ་དཔོན་ལ་མི་གུས་པ་དང༌། ལུས་སེམས་རྩུབ་པས་རྟག་ཏུ་མི་མཐུན་པར་རྩོད་པའོ། །ཞེས་དང༷༌༑ ཟང༷་ཟིང༷་གཉེ༷ར་སོག༷ས་ཆོས་ཇི་བཞིན་མི་འགྲུབ་པར་གཡེ༷ང་བར་བྱེད་པའི༷་དོན་གྱི་སྐྱོན༷་དྲུག༷་ནི། དེ་ཉིད་ལས། འཇིག་རྟེན་གྱི་བྱ་བྱེད་མང་བ། ཟང་ཟིང་གི་རྙེད་པ་མང་བ། ངག་ཚིག་བྲེ་མོའི་གཏམ་གྱི་སྦྱོར་བ་མང་བ། སྡིག་པའི་གྲོགས་ཀྱི་མཛའ་བཤེས་མང་བ། ལོག་པར་རྟོག་པའི་བློ་མང་བ། ལས་ངན་པའི་དབང་གིས་ནད་གདོན་མང་བའོ། །ཞེས༷་དང༷༌། རྙེད༷་བཀུར༷་ཆ༷གས་སོ༷གས་རེ་ཞིག་ཆོས་བཟུང་ཡང་དེ་ལས་ལོ༷ག་པར་འཁྱོགས་པའི༷་སྐྱོན༷་དྲུག༷་ནི། ཡུལ་འཁོར་སྐྱོང་གིས་ཞུས་པའི་མདོ་ལས། བཀའ་དྲིན་གྱི་བྱས་པ་མི་གཟོ་ཞིང་གཡོ་བྱེད་པ། རྙེད་པ་དང་བཀུར་སྟི་ལ་ཆགས་པར་ཆོས་སྒྲུབ་པ། ཕ་རོལ་གྱི་རྙེད་པ་ལ་ཕྲག་དོག་སེར་སྣ་བྱེད་པ། ཆོས་སྨྲ་བའི་ཡོན་ཏན་ལ་མི་སེམས་པར་འཁྲུལ་པ་འཚོལ་བ། སྡིག་པའི་སློབ་དཔོན་ལ་དད་ཅིང་བརྟེན་པ། རྟོག་གེ་འཚོལ་གྱི་བསོད་ནམས་ཀྱི་ཡོན་ཏན་མི་འཚོལ་བའོ། །ཞེས་ད༷ང༌། ཐེག་ཆེན་ཇི་བཞིན་མི་བྱེད་པར་གཞ༷ན་དུ༷་བྱེད༷་སོ༷གས་གོལ༷་བའི༷་ཆོས༷་དྲུག༷་སྟེ༷། འཇམ་དཔལ་རྣམ་པར་འཕྲུལ་བའི་མདོ་ལས། བྱང་ཆུབ་སེམས་དཔའ་སྡེ་སྣོད་མི་འཚོལ་བར་མུ་སྟེགས་བྱེད་ཀྱི་རྫུ་འཕྲུལ་འཚོལ་བ་དང༌། འཇིག་རྟེན་པའི་ཞལ་ཏ་བྱེད་ཅིང་མང་དུ་ཐོས་པ་མི་འཚོལ་བ་དང༌། ཚིག་གི་ཐོས་པ་འཚོལ་ཞིང་དེའི་རྣམ་པར་གྲོལ་བ་མི་འཚོལ་བ་དང༌༑ ཉན་རང་གི་སྡེ་སྣོད་འཚོལ་གྱི་བྱང་ཆུབ་སེམས་དཔའི་སྡེ་སྣོད་མི་འཚོལ་བ་དང༌། ཐབས་ལ་མཁས་པ་མངོན་དུ་མི་བྱེད་པར་ཉོན་མོངས་པ་ཟད་པ་འཚོལ་བ་དང༌། རིག་པའི་གནས་ལ་མཁས་པར་འདོད་ཀྱི་དགེ་བའི་བཤེས་གཉེན་མི་འཚོལ་བའོ། །ཞེས་སོ། །དེ་ལྟར་ཉེས༷་པ༷་སུམ་ཅུ༷་རྩ༷་དྲུག༷་སྤང༷ས་ལ༷་ཉན༷་པར་བྱའོ། །
གཉིས་པ༼ཡོན་ཏན་སུམ་ཅུ་རྩ་དྲུག་༽།
གང༷་གི་ཚེ༷་ལེག༷ས་པའི༷་ཚུལ༷་གྱིས༷་ཇི་ལྟར་མཉ༷ན༷་པར་བྱ་བ༷་ནི། ནོར༷༷༷་བུའི༷༷༷་འདུ༷་ཤེས༷་ལ༷་སོགས་གཅེས༷་པའི་འདུན་པ༷་དྲུག༷་བསྟེན་པ་ནི། ལག་བཟང་གིས་ཞུས་པའི་མདོ་ལས། ཆོས་སྨྲ་བའི་བླ་མ་ལ་རིན་པོ་ཆེའི་གཏེར་དུ་ཤེས་པར་དང༌། ཆོས་ལ་ཡིད་བཞིན་ཡི་ནོར་བུར་འདུ་ཤེས་པ་དང༌། ཆོས་ཉན་པ་ལ་རབ་ཏུ་དགོན་པའི་འདུ་ཤེས་དང༌། ཆོས་འཛིན་ཅིང་བསམ་པ་ལ་གཅེས་པའི་དོན་ཡོད་པར་འདུ་ཤེས་པ་དང༌། ཆོས་ལ་སོ་སོར་རྟོག་པ་ལ་ཚེ་རབས་བརྒྱར་མི་རྙེད་པར་འདུ་ཤེས་པ་དང༌། ཆོས་འཚོལ་བ་སྤང་བ་རྣམས་ལ་བདུད་རྩི་བོར་ནས་དུག་ལ་སྤྱོད་པར་འདུ་ཤེས་པ་དང༌། ཉན་ཅིང་སེམས་པ་རྣམས་ལ་དོན་དང་བཅས་པར་འགྱུར་བའི་འདུན་པ་བསྟེན་པར་བྱའོ། །ཞེས་སོ། །དེ་རྣམས་ཀྱི་རྒྱུ་བྱས་ནས་ཉོན༷་མོང༷ས་བཟོ༷ད་སོག༷ས་དཀའ༷་བའི༷་སྤྱོད༷་པ༷་དྲུག༷་གིས་གོ་བགོ་བ་ནི། དེ་ལས། དགེ་བའི་བཤེས་གཉེན་དང་ཆོས་ཀྱི་ཕྱོགས་སུ་ཚ་བ་དང་གྲང་བའི་ཉོན་མོངས་པ་བཟོད་པ། བཀྲེས་པ་དང་སྐོམ་པས་ཉོན་མོངས་པ་བཟོད་པ༑ ངན་སྨྲས་དང་རྒྱ་གད་ཀྱིས་ཉོན་མོངས་པ་བཟོད་པ། ངལ་དུབ་འགྲོ་ལས་ཀྱིས་ཉོན་མོངས་པ་བཟོད་པ། ཡོ་བྱད་གཏོང་བ་དང་འཚོལ་བས་ཉོན་མོངས་པ་བཟོད་པ། གཅེས་པར་འཛིན་པའི་སྲོག་ལའང་བརྡོས་ཏེ་བཟོད་པར་བྱ་བ་གཅེས་སོ། །ཞེས་སོ། །ཐོ༷ས་མང༷་གཉེེ༷ར་སོ༷གས་རྐྱེན༷་གྱིས༷་མི༷་འགྱུར༷་བ་དྲུག༷་གིས་བསྟེན་པར་བྱ་ནི། དེ་ཉིད་ལས། ཆོས་སྟོན་པ་དང་ཆོས་ཀྱི་ནན་ཏན་ལྷུར་བྱེད་པ་ལ་མདུང་ཐུང་གིས་ཀྱང་མི་བཟློག་པར་འབད་དོ། །ཐོས་པ་མང་དུ་བསོགས་པ་དང༌། ཐོས་པ་མང་དུ་འཛིན་པ་དང༌། ཆོས་ཀྱི་དོན་ཤེས་པ་དང༌། དེ་ཉིད་ཀྱི་སྤྱོད་པ་དང་ལྡན་པ་དང༌། གཞན་ཡང་དེ་ལྟ་བུ་ལ་བསྟེན་པ་དང༌། དེ་ལྟ་བུ་ལ་བསྙེན་བཀུར་བྱེད་པའོ། །ཞེས་སོ། །སྙིང༷་རྗེ༷་བསྐྱེད༷་སོ༷གས་ཆེད༷་དུ་བྱ༷་བ༷འི་ཁྱད་པར་དྲུག༷་ནི། དེ་ལས། དགེ་བའི་རྩ་བ་ཐམས་ཅད་ཤེས་པར་བྱ་བ་དང༌། ཤེས་ནས་དེ་དག་ཚུལ་བཞིན་དུ་བསྒྲུབ་པ་དང༌། སེམས་ཅན་ལ་སྙིང་རྗེ་ཆེན་པོ་བསྐྱེད་པ་དང༌། དམ་པའི་ཆོས་ཡོངས་སུ་བཟུང་བ་དང༌། དཀོན་མཆོག་གསུམ་གྱི་གདུང་མི་བཅད་པ་དང༌། སེམས་ཅན་ཡོངས་སུ་སྨིན་པར་བྱ་བ་སྟེ། ཆེད་དུ་བྱ་བ་དེ་ལྟ་བུ་དང་ལྡན་པར་བྱའོ། །ཞེས་སོ། །བྱེ༷་བྲ༷ག་ཤེས༷་སོག༷ས་དགོ༷ས་པ༷་རྣ༷མ༷་པ༷་དྲུག༷་དང་མ་བྲལ་བར་བྱ་བ་ནི། འོད་སྲུང་གིས་ཞུས་པ་ལས། ཐོས་ནས་ཆོས་ཀྱི་བྱེ་བྲག་ཤེས་པར་བྱ་བའི་དགོས་པ་དང༌། ཤེས་ནས་བྱ་བ་མ་ཡིན་པ་མི་བྱེད་པའི་དགོས་པ་དང༌། གཞན་ལའང་དེ་ལྟར་བསྟན་པའི་དགོས་པ་དང༌། དེ་ལྟར་བསྟན་པས་རང་དང་གཞན་གྱིས་རྣམ་པར་གྲོལ་བ་ཐོབ་པའི་དགོས་པ་དང༌། རང་གཞན་གྱིས་ཤེས་རབ་སྦྱོང་བའི་དགོས་པ་དང༌། ཕྱོགས་བཞི་ནས་ལྷགས་པ་རྣམས་ཀྱི་ཐེ་ཚོམ་གཅོད་པའི་དགོས་པ་སྟེ། དེ་ལྟར་དྲུག་གིས་ཉན་པ་ལ་བརྩོན་པར་བྱའོ། །ཞེས་སོ། །ཆོ༷ས་འཚོ༷ལ་ལ༷་སོགས་བྱ༷་བ༷་རྣམ༷་པ་དྲུག༷་ནི། ཤིན་ཏུ་རྒྱས་པ་ཆེན་པོ་སངས་རྒྱས་ཕལ་པོ་ཆེ་ལས། གཡོ་དང་སྒྱུ་མེད་པར་བསམ་པ་ཐག་པ་ནས་ཆོས་འཚོལ་བ་དང༌། རང་གི་ཆེད་མ་ཡིན་པར་ཀུན་ལ་ཕན་པའི་ཆེད་དུ་འཚོལ་བ་དང༌། རྙེད་པ་དང་བཀུར་སྟི་མི་འདོད་པར་འགྲོ་བའི་ཉོན་མོངས་པ་སྤོང་བར་འདོད་པས་འཚོལ་བ་དང༌། གཟུ་ལུམ་མ་ཡིན་པར་ཤེས་རབ་ཀྱི་འཇུག་པས་འཚོལ་བ་དང༌། ཡིད་གཉིས་མེད་པར་ཀུན་གྱི་ཐེ་ཚོམ་གཅོད་པའི་ཕྱིར་འཚོལ་བ་དང༌། རློམ་སེམས་དང་འདོད་པ་མེད་པར་སངས་རྒྱས་ཀྱི་ཆོས་རྫོགས་པར་བྱ་བའི་ཕྱིར་འཚོལ་བ་སྟེ༷། ཡོངས་སུ་འཚོལ་བ་དེ་ལྟ་བུས་བཙལ་བར་བྱའོ༑ ༑ཞེས་སོ། །དེ་ལྟར་ཡོ༷ན་ཏ༷ན་སུམ༷་ཅུ༷་རྩ་དྲུག༷་དང་ལྡན༷་པས༷་ཉན༷་པར་བྱ་སྟེ། འདི་རྣམས་ཀྱི་ལུང་ཁུངས་སོགས་མཐའ་དཔྱད་ཞིབ་པར་དཀའ་འགྲེལ་ལས་ཤེས་པར་བྱའོ། །
གཉིས་པ།
མཉ༷ན་པའི༷་དུས༷་ནི༷་རང་གི་ཉོན་མོངས་པའི་གཉེ༷ན་པོར༷་འགྲོ་ཆེ༷་བའི་དུས༷་སུ་སྟེ། དེ་ཡང་དོན་གཉེར་གྱི་འདུན་པ་དང༌། ན་སོ་གཞོན་པ་སོགས་ཀྱི་སྐབས་སུ་ཐོས་པ་རྒྱ་ཆེར་བྱ་བ་གལ་ཆེ་སྟེ། ཐོག་མར་བསྟན་པ་ལ་ཞུགས་པའི་དུས་འཁོར་འདས་ཀྱི་སྐྱོན་ཡོན་ཤེས་ནས་བླང་དོར་ལ་འཇུག་པའི་ཕྱིར་དང༌། རང་རྒྱུད་སྦྱོང་བའི་ཚེ་གང་ལའང་རྨོངས་པ་ཟློག་པའི་ཕྱིར་དང༌། རྒྱུན་དུ་ཉམས་སུ་ལེན་པའི་དུས་དགེ་སྦྱོར་བོགས་འབྱིན་པའི་ཕྱིར་དང༌། ཤེས་རྒྱུད་འགྲོལ་བ་ལའང་ཉན་དགོས་ཏེ་ཐེ་ཚོམ་གྱི་སྤྲོས་པ་གཅོད་པའི་ཕྱིར། དེས་ན་ད་ལྟ་ལམ་ལ་དང་པོར་ཞུགས་པ་ནས་མཐར་ཕྱིན་གྱི་བར་དུ་དུས༷་སུ༷་འདོ༷མ༷ས་པ་སྟེ་སྐབས་སུ་བབས་པའི༷་གདམ༷ས་པ༷་ཟབ་པ་དང་རྒྱ་ཆེ་བ་བཙ༷ལ་བ༷ར་བྱ༷་སྟེ་རང་གི་ཉམས་རྟོགས་གོང་དུ་བྱར་ཡོད་པའི་ཕྱིར། དེས་ན་དང་པོར་འདིས་ཆོག་ཅེས་གང་རུང་གཅིག་ལ་ཞེན་ནས་དབེན་པར་བསྒྲུབས་ཀྱང་མཐར་མི་འཁྱོལ་བས། ལམ་གོལ་བ་དང་ལོག་པ་མི་ཚོར། མིས་བལྟས་ན་ཆོས་བྱས་པར་སྣང་ཡང་རང་ལ་སྐྱེད་ཅི་ཡང་མེད་པའི་ཕྱིར་རོ། །
གསུམ་པ་ལ། དངོས་དང༌༑ དེའི་ཕན་ཡོན་གཉིས། དང་པོ་ལ། སྦྱོར་དངོས་རྗེས་གསུམ། དང་པོ།
དེ༷་ཡང༷་འཇིག་རྟེན་པའི་ཚོང་སོགས་རྣམ༷་གཡེ༷ང་དང༌། ཡོ་བྱད་ནང་དུ་འདུ་བ་དང༌། དེའི་དབང་གིས་སྒོ་གསུམ་བྲེལ་བས་འཛི༷་བའམ་འཛེང་བ་སྟེ་དེ་རྣམ༷ས་སྤང༷ས་ལ༷། ཆོས༷་ཀྱི༷་མཆོ༷ད་པ༷་དངོ༷ས་སུ་ཆོས་སྟོན་པ་པོའི་ཁྲི་སྟན་དང་མེ་ཏོག་སོགས་འབུལ་བ་དང༷༌། བདག་པོས་མ་བཟུང་བ་དང་བཟུང་བའི་མཆོད་པའི་སྤྲིན་སྣ་ཚོགས་བསམ་ལ་ཡིད༷་ཀྱིས་མཆོ༷ད་ནས༷་སྒེག་ཆོས་གདུགས་དང་འཁར་བ་སོགས་སྤང་ཞིང་ལུས་ཀྱིས་ཕྱ༷ག་འཚ༷ལ་བ་དང་དྲང༵་པོ༷ར་འདུ༷ག་སྟེ༷་ཐལ༷་མོ༷་སྦྱ༷ར་བས་འཁོད་པར་བྱའོ། །
གཉིས་པ་ལ། བསམ་སྦྱོར་ཕུན་ཚོགས་གཉིས། དང་པོ།
ཆོས་ཀྱི་ཚིག་དོན་ལས་སེམས་གཞན་དུ་མ༷་ཡེ༷ངས་པར་དགའ་དང་གུས༷་པའི༷་ཚུལ༷་གྱིས༷་མཉ༷ན་པར༷་བྱ༷་སྟེ། དེ༷་ཡང༷་རང༷་ཉི༷ད་སྐྱེས་པ་ཡིན་ན་འཇ༷མ་དཔ༷ལ་དམར་སེར་ཨུཏྤལ་གྱི་སྟེང་ན་རལ་པོད་འཛིན་པ་དང༌། བུད་མེད་ཡིན་ན་སྒྲོལ་མ་ལྗང་གུ་ཨུཏྤལ་འཛིན་པར་བས༷མ་པ༷་ཡི༷་སྙིང༷་ནང༷་དུ། ཆོས་འཆད་པ་པོའི་ཞལ་ནས་ཆོས༷་ཀྱི༷་འོད༷་ཟེར༷་བྱུང་བ་ཕོ༷ག་པས་མི་ཤེས་པའི་མུན་པ་སངས། བློ་གྲོས་ཀྱི་པདྨོ་རྒྱས་པར༷་བས༷མ་པ་མན་ངག་ཡིན་ནོ། །དེའི་ཚེ་ཐོས༷་པའི༷་རྣམ༷་པ༷་བརྒྱ༷ད་ཅུ༷་རྩ༷་བཞི༷་དང༷་ལྡན༷་པར་བྱས༷་ཏེ་ཡིད་རབ༷་ཏུ་དང་བ་དང་ལུས་ངག་གུ༷ས་པའི༷་རྣམ་འགྱུར་དང་བཅས། རྩེ་གཅིག་པའི་ཡི༷ད་ཀྱིས༷་མཉ༷ན་པར་བྱ་སྟེ། དེས་ཐོས་པའི་རྣམ་པ་བརྒྱད་ཅུ་རྩ་བཞི་ནི། བློ་གྲོས་མི་ཟད་པས་ཞུས་པའི་མདོ་ལས། འདུན་པའི་རྣམ་པ་དང༌། བསམ་པའི་རྣམ་པ་དང༌། དེ་བཞིན་དུ་ལྷག་པའི་བསམ་པ་དང༌། སྤྱོད་པ་དང༌། དགེ་བའི་བཤེས་གཉེན་ཀྱི་རྣམ་པ་དང༌། ང་རྒྱལ་མེད་པའི་རྣམ་པ་དང༌། བག་ཡོད་པའི་རྣམ་པ་དང༌། རི་མོར་བྱེད་པའི་རྣམ་པ་དང༌། མཐུན་པའི་རྣམ་པ་དང༌། བཀའ་བློ་བདེ་བའི་རྣམ་པ་དང༌། བསྙེན་བཀུར་བའི་རྣམ་པ་དང༌། རིམ་གྲོ་བསྐྱེད་པའི་རྣམ་པ་དང༌༑ ཕུ་དུད་བྱ་བའི་རྣམ་པ་དང༌། རྣ་བ་གཏད་དེ་ཉན་པ་དང༌། ཡིད་ལ་བྱེད་པ་དང༌། མི་གཡེང་བ་དང༌། གནས་པ་དང༌། ཡིད་བཞིན་གྱི་ནོར་བུ་དང༌། སྨན་དུ་འདུ་ཤེས་པའི་རྣམ་པ་དང༌། ཉོན་མོངས་པའི་གཅོང་ནད་འབྱིན་པའི་རྣམ་པ་དང༌། དྲན་པའི་སྣོད་ཀྱི་རྣམ་པ་དང༌༑ རྟོགས་པ་ཤེས་པའི་རྣམ་པ་དང༌། བློ་གྲོས་འདོད་པའི་རྣམ་པ་དང༌། བློ་ལ་འཇུག་པའི་རྣམ་པ་དང༌། ཆོས་ཉན་པས་མི་ངོམས་པའི་རྣམ་པ་དང༌། གཏོང་བ་སྤེལ་བའི་རྣམ་པ་དང༌༑ དུལ་ཞིང་ཅང་ཤེས་པའི་རྣམ་པ་དང༌། མང་དུ་ཐོས་པ་བསྟེན་པའི་རྣམ་པ་དང༌། གུས་པས་དགའ་བའི་རྣམ་པ་དང༌། ལུས་བདེ་བའི་རྣམ་པ་དང༌། ངག་ཞི་བའི་རྣམ་པ་དང༌། སེམས་རབ་ཏུ་དགའ་བའི་རྣམ་པ་དང༌། མི་སྐྱོ་བར་ཉན་པའི་རྣམ་པ་དང༌། ཚིག་ཉན་པའི་རྣམ་པ་དང༌༑ དོན་སེམས་པའི་རྣམ་པ་དང༌། ལེགས་པར་སྤྱད་པ་ཉན་པའི་རྣམ་པ་དང༌། ནན་ཏན་གྱིས་ཉན་པའི་རྣམ་པ་དང༌། གཞན་གྱིས་བསྟན་པ་ཉན་པའི་རྣམ་པ་དང༌། བསྡུ་བའི་དངོས་པོ་ཉན་པའི་རྣམ་པ་དང༌། ཆོས་མ་ཐོས་པ་ཉན་པའི་རྣམ་པ་དང༌། མངོན་པར་ཤེས་པ་ཉན་པའི་རྣམ་པ་དང༌། ཐེག་པ་གཞན་མི་འདོད་པའི་རྣམ་པ་དང༌། ཕ་རོལ་ཏུ་ཕྱིན་པ་ཉན་པའི་རྣམ་པ་དང༌། བྱང་ཆུབ་སེམས་དཔའི་སྡེ་སྣོད་ཉན་པའི་རྣམ་པ་དང༌། ཐབས་ལ་མཁས་པ་ཉན་པའི་རྣམ་པ་དང༌། ཚངས་པའི་གནས་ཉན་པའི་རྣམ་པ་དང༌། དྲན་པ་དང་ཤེས་བཞིན་ཉན་པའི་རྣམ་པ་དང༌། སྐྱེ་བ་ལ་མཁས་པ་ཉན་པའི་རྣམ་པ་དང༌། མི་སྐྱེ་བ་ལ་མཁས་པའི་རྣམ་པ་དང༌། མི་སྡུག་པའི་རྣམ་པ་དང༌། བྱམས་པའི་རྣམ་པ་དང༌། རྟེན་འབྲེལ་གྱི་རྣམ་པ་དང༌༑ མི་རྟག་པའི་རྣམ་པ་དང༌། སྡུག་བསྔལ་གྱི་རྣམ་པ་དང༌། བདག་མེད་པའི་རྣམ་པ་དང༌༑ ཞི་བའི་རྣམ་པ་དང༌། སྟོང་པ་ཉིད་ཀྱི་རྣམ་པ་དང༌། མཚན་མ་མེད་པའི་རྣམ་པ་དང༌། སྨོན་པ་མེད་པའི་རྣམ་པ་དང༌། མངོན་པར་འདུ་མི་བྱེད་པའི་རྣམ་པ་དང༌། དགེ་བ་འདུ་བྱེད་པའི་རྣམ་པ་དང༌། བདེན་པས་བྱིན་གྱིས་བརླབས་པའི་རྣམ་པ་དང༌། ཆུད་མི་གཟོན་པའི་རྣམ་པ་དང༌། རང་དབང་གི་རྣམ་པ་དང༌། བདག་གི་སེམས་བསྲུང་བའི་རྣམ་པ་དང༌། རང་གི་ཕྱོགས་བསྲུང་བའི་རྣམ་པ་དང༌། ཕ་རོལ་གྱི་ཕྱོགས་བདུད་དང་མུ་སྟེགས་དང༌། ཉོན་མོངས་པ་ཚར་གཅོད་པའི་རྣམ་པ་དང༌། ནོར་བདུན་ལ་བསྟེན་པའི་རྣམ་པ་དང༌། དབུལ་བ་ཚར་གཅོད་པའི་རྣམ་པ་དང༌། མཁས་པས་བསྔགས་པའི་རྣམ་པ་དང༌། མཁས་པས་མངོན་པར་དགའ་བའི་རྣམ་པ་དང༌། འཕགས་པ་ཀུན་ཤེས་པའི་རྣམ་པ་དང༌། འཕགས་པ་མ་ཡིན་པ་མོས་པར་བྱེད་པའི་རྣམ་པ་དང༌། བདེན་པའི་རྣམ་པ་དང༌། ཕུང་པོའི་ཉེས་པ་སྤོང་བའི་རྣམ་པ་དང༌། འདུས་བྱས་ཀྱི་ཉེས་པ་འཇལ་བའི་རྣམ་པ་དང༌། དོན་ལ་རྟོན་པའི་རྣམ་པ་དང༌༑ ཆོས་ལ་རྟོན་པའི་རྣམ་པ་དང༌། ཡེ་ཤེས་ལ་རྟོན་པའི་རྣམ་པ་དང༌། ངེས་དོན་གྱི་མདོ་སྡེ་ལ་རྟོན་པའི་རྣམ་པ་དང༌། སྡིག་པ་ཐམས་ཅད་མི་བྱ་བའི་རྣམ་པ་དང༌། རང་གཞན་ལ་ཕན་པའི་རྣམ་པ་དང༌། ལེགས་པར་བྱས་པའི་ལས་ཀྱི་རྣམ་པ་ལ་མི་འགྱོད་པའི་རྣམ་པ་དང༌། བྱེ་བྲག་ཏུ་འགྲོ་བའི་རྣམ་པ་དང༌། སངས་རྒྱས་ཀྱི་ཆོས་ཐམས་ཅད་ཐོབ་པའི་རྣམ་པ་སྟེ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཐོས་པའི་རྣམ་པ་བརྒྱད་ཅུ་རྩ་བཞིའོ། །ཞེས་གསུངས་ཏེ་འདི་དག་གི་དབྱེ་བསལ་ཞིབ་པར་དཀའ་འགྲེལ་ལས་ཀྱང་ཤེས་པར་བྱའོ། །
གཉིས་པ༑
སྦྱོར་བ་ཕར་ཕྱིན་དྲུག་ནི། ཆོས་ཕྱིར་མེ༷་ཏོག༷་དང་ཁྲི་སྟན༷་སོ༷གས་དབུལ༷་བ༷་སྦྱིན༷་པ་སྟེ༷། སྒོ༷་ག༷སུམ་གྱི་ཉེས་སྤྱོད་རབ༷་ཏུ་བསྡམས་ཤིང་སྲོག་ཆགས་ལ་མི་གནོད་པ་ཚུལ༷་ཁྲིམ༷ས་ཀྱི་ཕ༷་རོལ༷་ཏུ་ཕྱིན༷་པ། ཚ་གྲང་སོགས་ཀྱི་གནོ༷ད་པ༷་བཟོད་པ་བཟོད༷་པ༷། བླ་མ་ལ་གསོལ་བ་འདེབས་ཤིང་ཉན་པ་ལ་སྤྲོ༷་བ༷་བརྩོན༷་འགྲུས༷་ཏེ༷། སེམས་མ༷་ཡེ༷ངས་པར་རྩེ་གཅིག་ཏུ་ཐོས༷་པ༷་འཛིན༷་པ༷་བས༷མ་གཏ༷ན་ཉིད༷་དང༌། ཐེ༷་ཚོ༷མ་གྱི་སྒྲོ༷་འདོ༷གས་གཅོད༷་པ༷་དང༌། ཉན་པ་པོ་དང༌། ཆོས་དང་བླ་མ་ཐམས་ཅད་སྣང་ལ་རང་བཞིན་མེད་པར་ཤེས་པ་ཤེ༷ས་རབ༷་ཀྱི་ཕ་རོལ་དུ་ཕྱིན་པ་མཆོ༷ག་གོ །
གསུམ་པ།
རྗེས༷་ལ༷་ཆོས་ཐོན་དུས་སུ་ཐར་ལམ་སྣང་བའི་ཆོས༷་དང༷༌། དེ་སྟོན༷་པའི༷་བླ་མ་བཀ༷འ་དྲིན༷་ཆེ་སྙམ་དུ་བསམ༷་ཞིང་དྲིན་དྲན་པ་དང༌། ཆོས་ཐམས་ཅད་རང་བཞིན་མེད་པ་སྒྱུ༷་མ༷་ལྟ་བུའི་ཏིང་ངེ་འཛིན་གྱི་ང༷ང་ལས༷་དགེ་རྩ་བྱང༷་ཆུ༷བ་ཏུ་ཡོངས་སུ་བསྔོ༷་བ༷་དང་བསྟན་པ་རྒྱས་པའི་སྨོན་ལམ་སོགས་ཀྱང་བྱའོ༷། །
གཉིས་པ།
ལེགས་པར་ཉན་པ་དེ༷་ཡི༷་ཕ༷ན་ཡོན༷་ཤིན༷་ཏུ༷་ཚ༷ད་མེད༷་དེ༷། ཆོས༷་སྟོན་པའི་རྔ༷འམ་གཎྜི་བསྒྲག༷ས་པ༷་ཡི་སྒྲ་ཙམ་ཐོས༷་པ༷འི་སེ༷མས་ཅན༷་དེ་ཡང༷་ང༷ན་སོང༷་ལས་རྣམ༷་པར་གྲོལ༷་ནུས་ན་ཚུལ་བཞིན་དུ་ཉན༷་པ༷་སོགས་ལ་སྨོས༷་ཅི༷་འཚལ༷་ཏེ། གཎྜིའི་མདོ་ལས། དམ་ཆོས་བཤད་པའི་དུས་བསྟན་ཕྱིར། །རྔའམ་གཎྜི་བརྡུངས་པའི་སྒྲ། །ཐོས་པས་བྱང་ཆུབ་ཐོབ་གྱུར་ན། །ཉན་ཕྱིར་ལྷགས་པ་སྨོས་ཅི་འཚལ། །ཞེས་སོ། །གཞན་ཡང་ཤེས༷་རབ༷་དང་ཏིང༷་ངེ་འཛིན༷་དང་མི་བརྗེད་པར་དྲན༷་པའི༷་གཟུངས༷་སོགས་ཀྱང་ཐོབ༷་ཅིང༷༌། སྤང༷་བླང༷་གི་མཚམ༷ས་ཕྱེད༷་པ་དང༌། རང་རྒྱུད་ཀྱི་དགེ༷་བ་འཕེ༷ལ་ཞིང་སྡིག༷་པ་ཀུན༷་སྲབ༷་ཅིང་བྱང་བ་དང༌། ལྷ༷་དང་མི༷ས་བསྟོད༷་ཅིང༷་མ༷་རི༷ག་པའི་མུན༷་པ༷་སང༷ས་པ་དང༌། ཤི་འཕོས་ནས་ཀྱང་ཞིང་དག་པར་སྐྱེས་ཏེ་པ༷དྨའི༷་སྟེང༷་ན་མཛེ༷ས་པའི་རྟེན་ཐོབ་ཅིང༌། སངས་རྒྱས་མཆོག་གི་སྤྲུལ་པའི་སྐུ་ལས་ཟབ་པ་དང་རྒྱ༷་ཆེ༷ན་པོའི་ཆོས༷་ཐོས༷་ཤིང་མྱུར༷་དུ༷་ཆོས༷་ཀྱི་རྒྱལ༷་པོ་མྱ་ང༷ན་མེད༷་པའི་མཆོག་སངས་རྒྱས་ཀྱི་གོ་འཕང་ཐོབ༷་པར་འགྱུ༷ར་བ་སོགས་ཞིབ་པར་མདོ་སྡེ་རྣམས་ནས་རྒྱ་ཆེར་གསུངས་པ་བཞིན་ཤེས་པར་བྱའོ། །ཐེག༷་པ༷་ཆེ༷ན་པོ༷འི་མན༷་ངག༷་གི༷་བསྟ༷ན་བཅོ༷ས་ཡིད༷་བཞི༷ན་རི༷ན་པོ༷་ཆེའི༷་མཛོ༷ད་ལ༷ས། ཉ༷ན་པ༷་པོ༷་སློ༷བ་མ༷འི་ཆོ༷ས་ཀྱི༷་ལེ༷འུ་སྟེ༷་བཅུ༷་གཅི༷ག་པའི༷་འགྲེལ་པའོ༷།། །།
༈ གསུམ་པ་ཐོས་པ་དངོས་ཀྱི་དོན་གཏན་ལ་དབབ་པ་ནི།
ལེའུ་འདིའི་གཞུང་གི་དོན་ཤིན་ཏུ་རྒྱ་ཆེ་ཞིང་ཟབ་པས་ཚིག་འགྲེལ་ཉུང་ངུ་ཙམ་གྱིས་དོན་རྫོགས་པར་སྟོན་མི་ནུས་ཤིང་རྩ་བའི་འགྲེལ་ཆེན་དང༌། དེའི་དོན་བསྡུས་རྗེ་བླ་མས་མཛད་པ་ཟུར་དུ་བཞུགས་པ་བཅས་ཤིན་ཏུ་གསལ་ཞིང་རྒྱས་པར་དེར་ཤེས་པར་བྱ་ལ། འདིར་ས་ཁོངས་འཛིན་བྱེད་ཙམ་དུ། ས་བཅད་དང་གཞུང་རྩ་བའི་ཚིག་འགྲེལ་ཙམ་ཞིག་འགོད་པ་ལ།
མདོར་བསྟན། རྒྱས་བཤད་གཉིས། དང་པོ།
ཆོས་འཆད་ཉན་ཇི་ལྟར་བྱ་བའི་ཚུལ་བསྟན་པའི་རྗེས་དེ༷་ནས༷་གང་ཞིག་གཏན༷་ལ༷་དབ༷བ་བྱའི༷་ཆོས༷་བསྟན༷་པ༷་ནི། སྤྱིར་སྣང༷་སྲིད༷་འཁོར༷་འདས་ཀྱིས་བསྡུས་པའི་ཆོས༷་རྣམ༷ས་མ༷་ལུས༷་པ་སྟེ༷་མཐའ་ཡས་ཀྱང༌། སྐབས་འདིར་བསྡུ་ན། གང་ཞིག་ཤེས་ནས་སྤང༷་བླང༷་དུ་བྱ་བའི་དབ༷ང་གི༷ས། སྤང་བྱ་ཕྱི༷་རོ༷ལ་མུ་སྟེགས་པ་དང༌། བླང་བྱ་ནང༷་པ་སངས་རྒྱས་པ་གཉིས༷་སུ༷་འདུ་བར་བསྟན༷་པའོ། །
གཉིས་པ་ལ། སྤང་བྱ་ཕྱི་རོལ་པ་དང༌། བླང་བྱ་ནང་པ་གཉིས། དང་པོ་ལ། བསྟན་བཤད་གཉིས། དང་པོ།
དེ་ལ་ད༷ང་པོ༷་ཤེས་ནས་སྤང་བ་བྱ་བ་ཕྱི༷་རོལ༷་མུ༷་སྟེག༷ས་བྱེད་ཀྱི་སྡེ༷་པ༷་ལ༷། སྟོན༷་པ༷་དྲུག༷་དང༷༌། འཇི༷ག་ཚོ༷གས་ལ་ལྟ་བ་ཉི༷་ཤུ༷་དང༷༌། ལྟ་བ་ངན་པ་དྲུག༷་ཅུ༷་རྩ༷་གཉི༷ས་དང༌། སུམ༷་བརྒྱ༷་དྲུག༷་ཅུ༷་དང༷༌། སྡེ༷་ཚན༷་ངེས་པས་བཅུ༷་གཅི༷ག་དང༌། ཐམས་ཅད་བསྡུ་བ་ཏ༷རྐ༷་སྡེ༷་ལྔ༷་སྟེ་དོན་དྲུག་ཏུ་བསྡུས་ཏེ་བཤད་པར་བྱའོ༷། །གཉིས་པ་ལ། སྟོན་པ་དྲུགའཇིག་ཚོགས་ཉི་ཤུ། དྲུག་ཅུ་རྩ་གཉིས། སུམ་བརྒྱ་དྲུག་ཅུ། སྡེ་ཚན་བཅུ་གཅིགཏརྐ་སྡེ་ལྔ་བཤད་པ་དྲུག དང་པོ། སྟོན༷་པ༷་དྲུག༷་ནི༷་འགྲོ་སྐྱོང་གི་བུ་འོད༷་སྲུང༷་རྫོག༷ས་བྱེད༷་འཇིག་རྟེན་སྔ་ཕྱི་ལས་རྒྱུ་འབྲས་དགྲ་བཅོམ་སོགས་མེད་པར་འདོད་པ་དང༷༌། ཀུན་ཏུ་རྒྱུ་གན༷ག་ལྷས༷་ཀྱི་བུ༷་ཆུ་ལྷས་འཆིང་གྲོལ་མེད་དེ་ངོ་བོས་བྱུང་བར་འདོད་པ་དང༷༌། སྨྲ་འདོད་ཀྱི་བུ་མོའི་བུ་ཡང༷་དག༷་རྒྱལ༷་བ་ཅ༷ན་དགེ་སྡིག་གི་འབྲས་བུ་མེད་པར་འདོད་པ་དང༌། མི་ཕམ་སྐྲ་ཡི་ལྭ༷་བ༷་ཅན༷་ཐམས་ཅད་དུས་ཀྱིས་བྱས་པ་འདོད་པ་དང༷༌། ཀཏིའི་བུ་ནོག༷་ཅ༷ན་གང་དུའང་ཁས་མི་ལེན་པ་ངན་གཡོའི་ལྟ་བ་འཛིན་པ་དང༌། གཅེར་བུ་པ་གཉེ༷ན་གྱི༷་བུས༷་ཐམས་ཅད་སྔོན་ལས་སུ་འདོད་པ་སྟེ། དེ་དག་རང༷་རང༷་སོ་སོའི་ལྟ༷་བ་ངན་པ་ལ༷་ཆག༷ས་པ་ཏེ༷་དེ་དག་རིག་པས་དཔྱད་ན་ཀུན༷་ཏུ༷་སྨད༷་པར་བྱ་བ་ཁོ་ནའོ། །
གཉིས་པ།
གཟུག༷ས་སོ༷གས་ཏེ་ཚོར་བ་འདུ་ཤེས་འདུ་བྱེད་རྣམ་ཤེས་ཏེ་ཕུང༷་པོ་ལྔ༷་པོ་དེ་དག་རེ་རེ་བཞིན་བད༷ག་ཡིན་པ་སྟེ༷་བདག་ཕུང་གཅིག་པར་འདོད་པ་ལྔ་དང༌། དེ་བཞིན་ཕུང་པོ་ལྔ་པོ་དེ༷་རེ་རེར་བད༷ག་གན༷ས་པར་འདོད་པ་དང༌། བད༷ག་ལ་བརྟེན་པ་ལས༷་གཟུགས་སོགས་ལྔ་པོ་དེ༷་བྱུང༷་བར་འདོད་པ་དང༌། གཟུགས་སོགས་ལྔ་པོ་དེ༷་ལ༷་བད༷ག་དེས་དབ༷ང་སྒྱུར༷་ཏེ་ལྡན་པར་འདོད་པ་སྟེ་ཕྱི་མ་བཅོ་ལྔ་བདག་ཕུང་ཐ་དད་དུ་འདོད་པའོ། །དེ༷་ད༷ག་ནི་བད༷ག་ཏུ༷་རྟོག༷་པ༷་ཉི༷་ཤུ༷་སྟེ༷། དཔྱད་ན་བདག་ཕུང་གཅིག་ཐ་དད་གང་དུའང་མ་དམིགས་པས་ན་ཡང༷་ད༷ག་པར་རྟོག་པ་མི༷ན་པའི་ཕྱིར༷་གཞི་དེ་ལས་ཉོ༷ན་མོ༷ངས་པ་དང་ཉེས༷་པ་ཀུན༷་འཛི༷ན་པར་བྱེད་པའི་ལྟ་བ་ངན་པའོ། །
གསུམ་པ།
རྟག༷་པར༷་སྨྲ་སོ༷གས་ཏེ་ཐམས་ཅད་རྟག་པར་སྨྲ་བ་བཞི། ཁ་ཅིག་ཆད་བར་སྨྲ་བ་བཞི། མཐའ་ཡོད་མེད་དུ་སྨྲ་བ་བཞི། ལྷ་མི་སྤང་བར་སྨྲ་བ་བཞི། རྒྱུ་མེད་པར་སྨྲ་པ་གཉིས་ཏེ་སྔོན༷་གྱི་མཐའ༷་ལ་བརྟེན་པ་བཅོ༷་བརྒྱད་དང༌། འདུ༷་ཤེས༷་ཡོད༷་པར་སྨྲ་བ་བཅུ་དྲུག་དང༌། སོ༷གས་ཁོང་ནས། མེད་སྨྲ་བརྒྱད། ཡོད་མེད་གཉིས་ཀ་མིན་པའི་འདུ་ཤེས་ཅན་བརྒྱད༑ ཆད་སྨྲ་བདུན། ཚེ་འདིར་མྱ་ངན་ལས་འདས་པར་སྨྲ་བ་ལྔ་བཅས་ཕྱི༷་མཐ༷འ་ལ་བརྟེན་པའི་བཞི༷་བཅུ༷་ཞེ་བཞི༷་སྟེ། གཉིས་ཀ་བསྡོམས་པའི་ལྟ་བ་དྲུག་ཅུ་རྩ་གཉིས་པོ་དེ་ཀུན༷་ཀྱང༷་དངོས་པོའི་གནས་ཚུ༷ལ་བཞིན་མིན༷་པའི་ལྟ༷་བ་ངན་པ་ལ༷་བཞུགས་པས༷་ན༷། གནས་ཚུལ་ཡང་དག་པའི་དོན་ལས་ཕྱིན༷་ཅི༷་ལོག༷་ཏུ༷་འཛིན་པའི་བློ༷་སྲིད༷་པ༷་མཛེས༷་པར་བྱེད་པ་ཉི༷ད་དེ་འཁོར་བར་འཆིང་བྱེད་འབའ་ཞིག་གོ །
བཞི་པ།
ལོ༷་མ༷་ཅ༷ན་དང༌། རྒྱལ་དཔོག་པ། འཇིག་རྟེན་མེད་པ་སོ༷གས་སྟོན་པ་བརྒྱ༷་དང༷་ཉི༷་ཤུ༷་པོའི་ལུགས་དེ་ཉིད༷་ནི། སྔར་བྱུང་བ། ད་ལྟ་ཡོད་པ༑ ཕྱིས་འབྱུང་བའི་ཆ་ནས་ཏེ་དུས༷་གསུམ༷་དུ་བསྒྲེས༷་པས༷་སུམ༷་བརྒྱ༷་དྲུག༷་ཅུ༷་པོ༷་ཡང༷༌། ཡ༷ང་ད༷ག་པའི་ལམ༷་དང་བྲལ༷་བ་ཡིན་ཏེ་རྟག༷་ཆད༷་ཀྱི་ལྟ་བར་འཁོ༷ར་མོར༷་འཕྱན་ཏེ་སྲིད་པར་འཁྱམ༷ས་པས་སོ། །
ལྔ་པ་ལ། མདོར་བསྟན། རྒྱས་བཤད། གོང་གི་དོན་བསྡུས་ཏེ་དགག་པ་གསུམ། དང་པོ།
སྟོན་པ་དང་གཞུང་ལོག་པའི་སྡེ༷་ཚ༷ན་རྣམ་རིགས་བསྡུ་ན་བ༷ཅུ་གཅི༷ག་དང་སྔ་རྗེས་བསྡོམས་པས་སུམ༷་བརྒྱ་དྲུག༷་ཅུ༷་རྩ་གཉིས་ནི༷། གོང་སྨོས་སྔོ༷ན་མཐའ་ལ་བརྟེན་པ་བཅོ་བརྒྱད་དང༷༌། ཕྱི༷་མཐ༷འ་ལ་བརྟེན་པ་བཞི་བཅུ་རྩ་བཞི་དང༌། འཆད་འགྱུར་ད༷་ལྟ༷་བའི་མཐའ་ལ་བརྟེན་པ་སྡེ་ཚན་བཅུ་གཅིག་ལས་ཕྱེ་བ་སུམ་བརྒྱ་བཅས་དེ་ལྟར་གསུམ༷་དུ་ཕྱེ༷་བ་སྟེ༷། ཞེས་སོ། །
གཉིས་པ༼རྒྱས་བཤད༽།
ཉན་ཐོས་ལ་མགོ་སྙོམས་པ་ཐ་སྙད་པ་སོགས་མགོ༷་སྙོམ༷ས་བཅུ༷་དང༷༌། སྤྱི་རྟག་པར་འདོད་པ་སོགས་རྟག༷་པ༷་ཐེར༷་ཟུག༷་པ་དགུ༷་དང༌། རྒྱལ་དཔོག་པས་སྐྱེས་བུ་ཐམས་ཅད་མཁྱེན་པར་སྒྲུབ་པ་ལ་མི་སྨྲ་བ་གཏན་ཚིགས་སུ་འགོད་པ་སོགས་བསྙོ༷ན་༼སྨྱོན་༽སྨྲ༷་དྲུག༷་དང༷༌། ཕུར་བུ་པས་ཀུན་རྫོབ་ཀྱང་མེད་པར་སྒོམ་པ་སོགས་བས༷མ་གཏན་ལ་དད༷་པ༷་བདུན༷་དང༌། སྔར་སྨོས་པའི་འོད་སྲུང་རྫོགས་བྱེད་སོགས་སྟོན༷་པ༷་དྲུག༷་དང༷༌། འཇིགས་མེད་ཐོབ། ཉི་ཟླ་གྲགས་སོགས་བློན༷་པོ༷་རྣམ༷་པ༷་དྲུག༷་དང༌། མོས་ཆགས་སོགས་ཀྱི་འདུ་ཤེས་ཅན་ཏེ་ཞར༷་བྱུང༷་བཞི༷་དང༷༌། སེར་བུ་བོང་དེད་ཀྱི་སྡེ་སོགས་ཏ༷རྐ༷་སྡེ་དྲུ༷ག་ད༷ང༌། རང་བཞིན་རྒྱུར་ལྟ་བ་སོགས་རྒྱུར༷་ལྟ༷་བཞི༷་དང༷༌། ཤང་ཀ་དུང་འཛིན་སོགས་རྟག་ཆད་ཀྱི་མཁ༷ན་པོ༷་རྣམ༷་པ༷་གཉིས༷་དང༷༌། རིག་བྱེད་ཀྱི་མཐའ་གས༷ང་བ༷ར་སྨྲ༷་བ༷་དང༷་བཅས་དེ༷་ལྟར༷་སྡེ་ཚན་བཅུ༷་གཅི༷ག་གོ༷ ༑དེ་དག་ལ་ནང་གི་དབྱེ་བས། མགོ་སྙོམས་པའི་གྲུབ་མཐའ་བརྒྱ། རྟག་པའི་བརྒྱ་རྩ་གཅིགབསྙོན་སྨྲ་བའི་བཅོ་བརྒྱད། བསམ་གཏན་པའི་ཉི་ཤུ་རྩ་བརྒྱད། བློན་པོ་དྲུག་གི་སུམ་ཅུ་རྩ་དྲུག ཞར་བྱུང་བཞི། ཏརྐ་སྡེ་དྲུགརྒྱུར་ལྟ་བཞི། མཁན་པོ་གཉིས། གསང་བ་པ་བཅས་ཐམས་ཅད་བསྡོམས་པས་སུམ་བརྒྱ་ཡོད་པ་ནི་ད་ལྟར་གྱི་མཐའ་ལ་བརྟེན་པའོ། །
གསུམ་པ༼གོང་གི་དོན་བསྡུས་ཏེ་དགག་པ་༽།
ལྟ་བ་སུམ་བརྒྱ་དང་དྲུག་ཅུ་རྩ་གཉིས་པོ་དེ༷་དག༷་ཀྱང་བསྡུ་ན༷་རྟག༷་ཆད༷་གཉིས༷་སུ་འདུ་བ་ཡིན༷་ལ༷༑ དེ་དགག་པ་ནི། རྟག་པ་ཡིན་ན་དངོས་པོ་རྣམས་རག༷ས་ཕྲའི༷་འགྱུར༷་བ་དང༷་མི༷་ལྡན༷་པར་ཐལ་བའི་ཕྱིར་དང༌། རྟག་པ་ལ་དོ༷ན་བྱེད་པ་མེ༷ད་པས༷་རྟག༷་པ༷་མེད༷་ལ། དེ་ལྟར༷་དུ་ཆད༷་པའ༷ང་ག༷་ལ༷་ཡོ༷ད་དེ་དངོས་པོ་རྣམས་རང་གི་རྒྱུ་རྐྱེན་ལ་ལྟོས་པ་དང༌། མེད་པ་ནམ་མཁའ་སོགས་ཆད་པའི་རྒྱུར་མ་གྲུབ་བོ། །
དྲུག་པ་ལ། བསྟན་བཤད་གཉིས། དང་པོ།
དེ་ལྟར་ཕྱི་རོལ་པ་རང༷་བཞིན༷་མང༷་ལྡན༷་རྣམ༷་གྲང༷ས་མཐའ་ཡས་པ་དེ༷་ད༷ག་ཉིད༷་ཀྱང༌། གཞུང་བསྡུ་ན་གྲང༷ས་ཅ༷ན་པ་དང༌། བྱེ་བྲ༷ག་པ་དང༌། སྤྱོད༷་པ༷་པ་དང༌། གཅེར༷་བུ༷་པ༷་དང༌། ཕུར༷་བུ༷་པ༷་དང༷་དེ་ལྟར༷་ཏརྐ་སྡེ་ལྔ༷་ལས་དང་པོ་བཞི་རྟག་པ་དང༌། ཕྱི་མ་གཅིག་ཆད་པར་སྨྲ་བ་ཉིད༷་དོ༷། །
གཉིས་པ་ལ་དེ་ལྟར་ལྔ་ལས། དང་པོ།
གྲང༷ས་ཅ༷ན་པ་དག་གིས་ཤེས་བྱ་ཐམས་ཅད་དེ་ཉིད་ཉེར་ལྔར་བསྡུས་ཏེ། དེ་ཡང༌། བད༷ག་ད༷ང༌། གཙོ༷་བོ༷་དང༌། རྣམ༷་འགྱུར༷་ད༷ག་གི་རང་བཞིན་ཤེ༷ས་པ༷ས་གྲོལ༷་བ༷ར་སྨྲ་བ༷་ག༷ང་ཡིན་པ་དེ༷་ནི་རྫུ༷ན་ཏེ། རང༷་བཞིན༷་གཅིག་ལ་རྣམ་པ་ཐ༷་དད༷་སོགས་འག༷ལ་བ༷་མང་པོ་ཉེ༷་བར༷་སྡུད༷་པ་ཡིན་པའི་ཕྱིར་རོ། །
གཉིས་པ།
བྱེ་བྲག༷་པ༷་དག༷་གིས། རྫས་དང༌། ཡོན་ཏན་དང༌། ལས་དང༌། སྤྱི་དང༌། བྱེ་བྲག་དང༌། འདུ་བ་སྟེ་ཤེས༷་བྱ༷འི་དོ༷ན་དྲུག༷་ཤེས་པ་དག༷་གིས་རྣམ༷་གྲོལ༷་བསྒྲུབ༷་པ་སྟེ༷། དེ་ཆོས་ཅན། ཡང༷་དག༷་པ་མ་ཡིན༷་པ་ཉིད་དེ། རིགས་པས་བརྟགས་ན་འགལ་བའི་ཕྱིར་རོ། །
གསུམ་པ།
སྤྱོད་པ་བས་ཁྱབ༷་འཇུ༷ག་ལྷར༷་འཛི༷ན་ཅིང་རི༷ག་བྱེད༷་བཞི་ཚད༷་མ༷ར་སྨྲ་བ༷་སྟེ། དེ་ཡང༌། འཇུག་པ་བཅུ་ལྡན་གྱི་ཁྱབ་འཇུགསྐྱེས་བུས་མ་བྱས་པའི་རིག་བྱེད། དངོས་པོ་རྒྱུ་མེད། ཤེས་པ་རང་གིས་རང་མི་རིག་པ་སོགས་དམ༷་བཅ༷འ་བཅུ༷་ལས༷་གྲོལ༷་བ༷་སྒྲུབ༷་པར་འདོ༷ད་པ་སྟེ། དེ༷་ཡང༷་རྒྱུ་འབྲས་ཀྱི་འབྲེལ་བ་མི་འཐད་པས། དམ་བཅའ་དེ་བཅུ་རྣམ༷་གྲོལ༷་ལ་ཕ༷ན་པ༷འི་དོ༷ན་མེ༷ད་པ༷ས། ཕྱིན༷་ཅི༷་ལོ༷ག་གི་གཞུང༷་གང༷་ཡིན་པ་དེ་ནི་དོར༷་བ༷ར་བྱ༷འོ། །རི༷ག་བྱེད༷་ཚད༷་མར༷་བྱེད༷་པ་སྤྱོད་པ་པའི་སྡེ་དེ་ལ༷ས་ཁྱད༷་པ༷ར་དུ༷་གས༷ང་ཚིག༷་ལ་བརྟེན་ནས། སྣོད་བཅུད་ཐམས་ཅད་བདག་གཅིག་གི་ངོ་བོར་བློས་རྣམ་པར་བཏགས་ཏེ་དེས་གྲོལ༷་བར༷་སྨྲ་བ༷འི་ཕྱོག༷ས་དེ༷་ནི༷། ནམ་མཁའ༷་ལྟ༷ར་ཁྱབ༷་པའི་བད༷གངོ་བོ་སེམས་ཅན་ཡིན་པ། ལུས་ཡོད་པ། ཁྱབ་པ་རྟག་པ། གཅིག་པུ་སོགས་ཀྱི་ཁྱད༷་པར༷་དགུ༷་དང་ལྡན༷་པ་ཉིད༷་དུ་བཏགས་དེ་བསྒོམ༷ས་པས་བདག་དེའི་ངང་དུ་གྲོལ་བར་འདོད་པའོ། །ཚུལ་འདི་ལྟ་བུ་ནི་རང་གི་ཡང༷་དག༷་མ༷་ཡིན༷་པའི་ཀུ༷ན་རྟོ༷ག རྒྱ་མཚོའི༷་རླབ༷ས་ཅན་གྱི་རང་བཞིན་ཤིན་ཏུ་བརྒ༷ལ་དཀ༷འ་བ་སྲིད༷་པའི༷་ཆུ༷་གཏེར༷་གསར་དུ་བྱེད༷་པ་དེ༷་ནི་མཚར༷་བའི་གནས་ཏེ། བརྟགས་ན་བཞད་གད་ཀྱི་གནས་སུ་འོས་པའི་ཕྱིར་རོ། །
བཞི་པ།
གཅེ༷ར་བུ༷་པ༷འམ་ནམ་མཁའི་གོས་ཅན་དག༷་ཚང༷ས་པའི༷་རྗེ༷ས་སུ་འགྲོ༷་བ་སྟེ་ཚངས་པ་ལྷར་འཛིན་ཞིང༷༌༑ བྲམ་ཟེའི་སྟོན་པ་རྒྱལ༷་བ་དམ་པས༷་བསྟན༷་པའི་ལམ་དེ༷་ཉིད་ཚད༷་མར༷་བྱེད༷་པ༷་ཡིས༷། དཀའ་ཐུབ། སྡོམ་པ། ཉོན་མོངས། བཅིངས་གྲོལ་སོགས་ཤེས་བྱ་ཚིག༷་གི༷་དོན༷་བདུན༷་དུ༷་སྨྲ་ཞིང༌། དེ་ཡང་ཡུལ་དུས་གྲངས་ཀྱིས་དུ་༷མ༷འམ་ཐ་དད་ལ་རང་བཞིན་གཅིག་༷པར༷་འདོ༷ད་དོ༑ ༑དེས༷་ནི༷་དངོས་པོའི་གནས་ཚུལ་ལེགས་པར་མ་རྟོགས་པས་དམ༷་པ༷འི་དོན་དེ༷་ཁོ་ན་ཉིད༷་ཇི་ལྟ་བ་སྤངས༷་པས༷་ན༷། སྲིད༷་པའི༷་ནག༷ས་ཁྲོད༷་སྟུག་པོར༷་གནས༷་པ༷་ཡིན༷་ནོ། །
ལྔ་པ།
ཕུར༷་བུ༷་པའམ་རྒྱང་འཕེན་པ༷་དག༷་ལྷ་ཕུར་བུའི་རྗེས་སུ་འབྲང་སྟེ་གཞུང༷་རྒྱུད་དྲུག་སོགས་ལ་བརྟེན་ནས། འབྱུང་བཞི་དོན་དམ། ལུས་སེམས་རྫས་གཅིགའཇིག་རྟེན་སྔ་ཕྱི་དང༌། ལས་རྒྱུ་འབྲས་མེད་པར་འདོད་པ་སོགས་གཞུང༷་ལམ༷་བདུ༷ན་པོ༷་ལ༷་ཉེ༷་བར༷་བརྟེན༷་ནས༷། ཆད་རྐྱང་སྨྲ་བ་ན༷མ་མཁ༷འི་རྗེས༷་སུ་འགྲོ་བ༷ས་ན་ལམ་ངན་པ་དེས་རང༷་གཞན༷་གཉིས་ཀ་བསླུ་བའི༷་ཕྱིར་འཇིག༷་རྟེན༷་ཀུན༷་ལ་གནོད༷་པར་བྱེད༷་པ་ཡིན་ཏེ། དོ་ཧ་ལས། ནམ་མཁའི་ཡིད་ཅན་གནོད་བྱེད་ལམ་གྱི་གཟུགས། །ཐར་པའི་ཆེད་དུ་བདག་ཉིད་འགྲོ་བྱེད་བསླུ། །ཞེས་གསུངས་པ་བཞིན་ནོ། །
གཉིས་པ་བླང་བྱ་ནང་པ་ལ། བསྟན་བཤད་བསྡུ་གསུམ་ལས། དང་པོ།
སྤྱིར་ཕྱི་ནང་གི་ཁྱད་པར་ཡང༌། བརྟེན་པ་སྐྱབས་ཀྱི་ཁྱད་པར་མཆོག་གསུམ་སྐྱབས་སུ་ཁས་ལེན་པ་ནང་པ། མི་ལེན་པ་ཕྱི་པ། གནས་ལུགས་ལྟ་བའི་ཁྱད་པར་ཐུན་མོང་བ་ཆོས་ཀྱི་སྡོམ་བཞི་དང་ཐུན་མིན་མཐའ་བྲལ་བསམ་བརྗོད་ལས་འདས་པ་ཁས་ལེན་པ་ནང་པ༑ མི་ལེན་པར་རྟག་ཆད་ཀྱི་མཐར་ལྷུང་བ་ཕྱི་པ། སྒོམ་པ་གོམས་པའི་ཁྱད་པར་ཐུན་མོང་བ་མཆོག་གསུམ་སྐྱབས་སུ་འཛིན་པས་བདག་མེད་པའི་དོན་ཆོས་སུམ་ཅུ་རྩ་བདུན་གྱི་རིམ་པ་དང་ཐུན་མིན་སྟོང་ཉིད་སྙིང་རྗེའི་སྙིང་པོ་ཅན་དུ་བསྒོམ་པ་ནང་པ། མི་བསྒོམ་པར་རྟོག་པ་བཀག་ཙམ་དང་བདེ་གསལ་མི་རྟོག་ཙམ་ཕྱོགས་རེའི་ངང་ལ་སེམས་འཛིན་པ་ཕྱི་པ། སྤྱོད་པའི་ཁྱད་པར་དུག་གསུམ་གྱི་རང་བཞིན་ཡུལ་ལ་ཞེན་པ་དང༌། གཞན་ལ་འཚེ་བ་ལམ་གྱི་གེགས་སུ་འདོད་པ་ནང་པ། མི་འདོད་པ་ཕྱི་པ། འབྲས་བུ་ལམ་དེ་ཉིད་ཀྱིས་དངོས་སུ་ཐར་པ་གསུམ་གང་རུང་ཐོབ་པ་ནང་པ། མི་ཐོབ་པ་ཕྱི་རོལ་པའོ། །ཁྱད་པར་དེ་ལྡན་གྱི། ཐར༷་པ༷་དམ༷་པའི༷་རྗེ༷ས་འགྲོ༷་ཞེས་ཐར་ལམ་བགྲོད་པ་ལ་མ་ནོར་ཞིང་མི་བསླུ་བ་རྒྱལ༷་བའི༷་གཞུང༷་ལམ་སྟེ་ནང་པ་སངས་རྒྱས་པའི་ལུགས་གང༷་དག༷་འཛིན༷་པ༷་དེ༷་ལ་ཡང༷་རྣམ༷་པ༷་གཉིས༷་ཏེ། ཐེག༷་པ༷་དམ༷ན་པ་དང༷༌། ཐེག་པ་བླ༷་ན༷་མེད༷་པའོ༷། །
གཉིས་པ་ལ། ཐེག་པ་ཆུང་ངུ་དང༌། ཆེན་པོ་གཉིས། དང་པོ་བསྟན་བཤད་གཉིས། དང་པོ།
རང་ཉིད་ཞི་བ་ཙམ་མཐར་ཐུག་གི་གཉེར་བྱའི་གཙོ་བོར་བྱས་ཏེ། གཞན་ལ་ཕན་འདོགས་ནའང་རང་དོན་སྒྲུབ་པའི་དགེ་བར་སེམས་པས་བློ་ཆུང་ཞིང༌། སྤྱོད་པ་དང་སྨོན་ལམ་རླབས་པོ་ཆེ་གཞན་དོན་དུ་སྒྲུབ་པ་མེད་པས་ཐབས་ཀྱི་རིམ་པ་དམན་པ་དང༌། ལྟ་བའང་བདག་མཐའ་དག་གིས་སྟོང་པའི་ཆོས་ཉིད་མ་རྟོགས་པས། རང་གི་ལྟ་བའི་མཐའ་གང་ཟག་གི་བདག་དང༌། གཟུང་བ་རང་བཞིན་མེད་པ་ཙམ་ལ་དག་གྲོལ་དུ་ཤེས་ནས་ལམ་བསྒོམ་པ་ལ་འཇུག་པས། ཐེག་ཆེན་ལ་ལྟོས་ནས་དམ༷ན་པ༷་སྟེ། དེ་ལའང༷་ནང་ཚན་དུ་དབང༷་པོའི༷་རིམ༷་པས༷་རྣམ༷་པ་གཉིས༷་ཏེ། ཉ༷ན་ཐོས༷་པ་ད༷ང་ནི༷། ར༷ང་སང༷ས་རྒྱས༷་ཀྱི་ཐེག་པ༷་ཉིད༷་དོ། །
གཉིས་པ་ལ། ཉན་ཐོས། རང་རྒྱལ་གཉིས༑ དང་པོ་ལ་སྤྱི་བྱེ་བྲག་གཉིས། དེའི་དང་པོ་ལ་བསྟན་བཤད་གཉིས་ལས། དང་པོ༑
དབང་པོ་དམན་པ་ཉ༷ན་ཐོས༷་པ་དེ་ལ༷་ནི༷་སྡེ༷་ཚན༷་ནམ་སྡེ་བ་སོ་སོའི་དབྱེ་བ་དང༌། ཐར་པ་འཚོལ་བའི་རང༷་བཞིན་དང༷༌། གྲུབ༷་པའི་མཐའ༷་རབ་ཏུ་དབྱེ་བ་སྟེ༷་རྣམ༷་པ༷་གསུམ༷་ཉི༷ད་དོ༷༑ ༑
གཉིས་པ་རྒྱས་བཤད་ལ། སྡེ་ཚན། རང་བཞིན། གྲུབ་མཐའ་གསུམ། དང་པོ༑
ཉན་ཐོས་རྩ་བའི་སྡེ་བ་ཕལ་ཆེ༷ན་པ༷་དང༷༌། གནས༷་བརྟན༷་པ་གཉིས་ལས་རབ༷་ཏུ་དབྱེ༷་བ༷ས་སྡེ༷་ཚ༷ན་བཅོ༷་བརྒྱ༷ད་དེ། ཕལ་ཆེན་པ་ལས་གྱེས་པའི་ཕལ་ཆེན་པ། ཐ་སྙད་གཅིག་པ༑ འཇིག་རྟེན་ལས་འདས་པར་སྨྲ་བ། མང་དུ་ཐོས་པ། རྟག་པར་སྨྲ་བ། མཆོད་རྟེན་པ། ཤར་གྱི་རི་བོའི་སྡེ། ནུབ་ཀྱི་རི་བོའི་སྡེ་དང་བརྒྱད་གྱེས་ལ། གནས་བརྟན་པ་ལས། གངས་རི་བ། ཐམས་ཅད་ཡོད་པར་སྨྲ་བ། རྒྱུར་སྨྲ་བ། གནས་མ་བུ་བ། ཆོས་མཆོག་པ། བཟང་པོའི་ལམ་པ། ཀུན་གྱིས་བཀུར་བ། མངས་སྟོན་པ། ཆོས་སྟོད་པ། ཆར་བཟང་འབེབས་པ་སྟེ་བཅུར་གྱེས་པས་བཅོ་བརྒྱད་དང༌། ཕྱིས༷་ནི༷་ཡོད་སྨྲ་ལས། རྣམ་པར་བྱེ་སྟེ་ཡོད་སྨྲ་དང༌། གོས་དམར་བ་གཉིས་སུ་གྱེས་པས་མཚོན་གཞ༷ན་ཡང༷་དབྱེ༷་བ་ཡོད་པར་བཤད་དོ། །གཉིས་པ༑ ཉ༷ན་ཐོས༷་ཀྱི་ལམ༷་གང༷་ཞིག་རྟེན་ཚུལ༷་ཁྲིམས་རྣམ་དག་ལ་གན༷ས་ནས། ཤེས་བྱ་ཕུང་ཁམས་སྐྱེ་མཆེད་ཀྱི་གཞི་ལ། བདེན་བཞིའི་འཇུག་ལྡོག་མ་ནོར་བའི་ཚུལ་གྱིས་ཐོ༷ས་པ་དང༷་བས༷མ་པས་སྒྲོ་འདོགས་ཆོད་པར་བྱས་ནས། གཤེ་ཡང་སླར་མི་གཤེ། ཁྲོས་ཀྱང་སླར་མི་ཁྲོ། བརྡེགས་ཀྱང་སླར་མི་བརྡེག མཚང་བྲུས་ཀྱང་སླར་མཚང་མི་འབྲུ་བ་སྟེ་དགེ༷་སྦྱོང༷་གི་ཆོས༷་བཞི་དང༌། འདོད་ཆུང་ཆོག་ཤེས་སྦྱངས་ཡོན་སོ༷གས་ལ་གནས་པ་དང༌། དུག་གསུམ་གྱི་གཉེན་པོ་དང་བདེན་བཞི་རྟེན་འབྲེལ་བྱང་ཕྱོགས་སོགས་ལམ༷་བསྒོམ་པ་དང༷༌། འབྲས་བུ་འཁོར་བ་ལས་ཐར༷་པ༷་དག༷་ཐེག༷༷་ཆེན་དང་ཐུན༷་མོང༷་དུ་མཐུ༷ན་པའི་ཕྱིར༷་བླང་བར་བྱ་བ་ཡིན་ལ། འོན་ཀྱང་རང་དོན་ཡིད་བྱེད་ཀྱི་བློ་དང་ལམ་དང་འབྲས་བུའི་ཆོས་ལ་བདེ༷ན་པ༷ར་ཞེན་པ་དག་ཐེག་ཆེན་ལམ་གྱི་དག༷ག་བྱ༷་ཉིད༷་དོ། །གསུམ་པ། སྡེ་པ་དེ་ཀུན་གྱི་གྲུབ༷་པའི༷་མཐའ༷་དག༷་ལ༷་དབྱེ༷་ན༷། རྣམ༷་པ༷་གཉིས༷་ཏེ་ཐུན༷་མོང༷་བ༷་དང༷་སོ༷་སོ༷འི་རིམ༷་པ༷འོ༷། །དང་པོ་ཐུན༷་མོང༷་གི་འདོ༷ད་པ༷་ལ། ཡུལ་བདེན་བཞི། རྩོམ་བྱེད་དོན་དམ། དགྲ་བཅོམ་མཐར་ཐུག ཀུན་གཞི་མེད་པ། ཐེག་ཆེན་མེད་པ། ས་བཅུ་མེད་པ། སངས་རྒྱས་རང་རྒྱུད་པར་འདོད་པ་སྟེ་རྣམ༷་པ༷་བདུ༷ན་ཉིད༷་དེ༷། འདི་ནི་ཐེག་ཆེན་ལམ་གྱི་མི་མཐུན་ཕྱོགས་ལམ་དམ༷ན་པ༷་ད༷གག་བྱ་ཡིན་པས༷་དེ༷འི་ཚུལ་ནི༷་སྐབས་འདིར༷་ཤེ༷ས་པར༷་བྱའོ༷། །
གཉིས་པ་བྱེ་བྲག་ལ་བསྟན་བཤད་གཉིས། དང་པོ།
ཉན་ཐོས་ཀྱི་གྲུབ་མཐའ་སོ༷་སོ༷འི་རང༷་བཞི༷ན་རྒྱས་པར་བསྟན་པ་ལ་རྣམ༷་པ༷་གཉིས༷་ཉིད༷་དེ༷་བྱེ༷་བྲག༷་སྨྲ་པ༷་དང༷༌། མདོ༷་སྡེ་སྤྱོད༷་པ༷འོ། །གཉིས་པ་ལ། བྱེ་སྨྲ་དང༌། མདོ་སྡེ་པ་གཉིས། དང་པོ། བསྟན་བཅོས་བྱེ་བྲག་བཤད་མཛོད་ཆེན་མོའི་རྗེས་སུ་སྨྲ་བ་བྱེ༷་བྲ༷ག་སྨྲ༷་བས༷་ནི། ཤེས༷་བྱ༷་གཞི༷་ལྔ༷་སོག༷ས་ཏེ། འཇིག་པ་དོན་གཞན། དུས་གསུམ་རྫས་གྲུབ། བརྗོད་མེད་ཀྱི་བདག་ཤེས་པས་རང་དང་ཡུལ་མི་རིག་པ། མཚན་མཚོན་ཐ་དད། ཆུད་མི་ཟ་བའི་རྫས་ཏེ་རྣམ༷་པ་བདུ༷ན་གྱིས་གཞུ༷ང་གི༷་དོན༷་རིག༷་པར་བྱ་བའི་གྲུབ་མཐའ་དེ་ཡང་ཡང༷་དག༷་པ་ཇི་བཞིན་མིན༷་ཏེ་གྲུབ་མཐའི་ཞེ་འདོད་ཅི་རིགས་དང་འདྲེས་པའི་ཕྱིར་རོ། །གཉིས་པ། ཉན་ཐོས་མདོ༷་སྡེ༷་སྤྱོད༷་པས༷་སྐྱེད༷་བྱེད༷་རྐྱེ༷ན་བཞི༷་སོ༷གས་ཏེ། སྣང་བ་བློ། ཡུལ་ལྐོག་གྱུར། རྡུལ་བར་མེད། དབང་པོ་ནུས་པ། མི་ལྡན་པ་ཀུན་བཏགས།མྱང་འདས་དངོས་མེད་དེ་གྲུབ་པའི་མཐའ་རྣ༷མ་པ་བདུ༷ན་གྱི་ཚུལ༷་དུ་སྨྲ་བ་དེ༷་ཡང་ཡང༷་དག༷་པའི་ལྟ་བ༷་མི༷ན་ཏེ་དངོས་པོར་སྨྲ་བའི་སྐྱོན་དང་བཅས་པའི་ཕྱིར་རོ། །གཉིས་པ། དབང་པོ་འབྲིང་རང་རྒྱལ་གྱི་རིགས་དང་ལྡན་པའི་གང་ཟག་རང༷་སངས༷་རྒྱས༷་རྣམ༷ས་ནི། སྔོན་གོམས་པའི་སྟོབས་ཀྱིས་སྲིད་པ་ཐ་མའི་དུས་སུ་རྟེན༷་ཅིང་འབྲེ༷ལ་བར་འབྱུང་བ་ཉིད༷་ཀྱི་སྒོ༷་ནས༷། ཡང༷་དག༷་པའི་དོན་དམི༷གས་པ༷ར་བྱས་ནས། གང་ཟག་གི་བདག་དང༌། གཟུང་བ་རང་བཞིན་མེད་པར་ཤེས་པས་བདག་མེད་ཕྱེད་གཉིས་རྟོ༷གས་པ་དང་འབྲས་བུ་རང་རྒྱལ་དགྲ་བཅོམ་ཐོབ་པའ༷ང༌། ཐེག་པ་ཆེན་པོའམ་མཐར་ཐུག་གི་དོན་ལས་གཞན༷་དུ་གྱུར་པ་སྟེ་དམན་པ་ཉིད༷་དོ༷༑ ༑
གཉིས་པ་ཐེག་པ་ཆེན་པོ་ལ། རྒྱུའི་ཐེག་པ་དང༌། འབྲས་བུའི་ཐེག་པ་གཉིས། དང་པོ་ལ། སྤྱི་བྱེ་བྲག་གཉིས། དང་པོ།
རྒྱ་མཚོ་ནི་ཤིན་ཏུ་ཚད་མེད་པའི་མིང་ཡིན་ལ༑ དེ་ལས་ཀྱང་ཆེས་ཚད་མེད་པའི་མིང་དུ་གངས༷་ཆེན༷་མཚོ༷་ཞེས་གྲགས་པས་ན། དེ་དང་འདྲ༷་བ་ཟབ་པ་དང་རྒྱ་ཆེ་བའི་ཡོན་ཏན་ཚད་མེད་པའི་སང༷ས་རྒྱ༷ས་ཀྱི༷་ཐེག༷་པ༷་ཆེ༷་པོ་ནི་འགྲོ་སྒྲོལ་གྱི་གོ༷་ཆ༷་མཆོ༷ག་ཏུ་བརྟན་པ་སོ༷གས་ཆེན་པོ་བདུན༷་གྱིས༷་འཕགས་ཏེ། དེ་ཡང་མདོ་རྒྱན་ལས༑ དམིགས་པ་ཆེ་བ་ཉིད་དང་ནི། །དེ་བཞིན་སྒྲུབ་པ་གཉིས་དག་དང༌། །ཡེ་ཤེས་བརྩོན་འགྲུས་རྩོམ་པ་དང༌། །ཐབས་ལ་མཁས་པ་གང་ཡིན་དང༌། །ཡང་དག་གྲུབ་པ་ཆེན་པོ་དང༌། །སངས་རྒྱས་འཕྲིན་ལས་ཆེན་པོ་སྟེ། །ཆེན་པོ་བདུན་དང་ལྡན་པའི་ཕྱིར། །ཐེག་ཆེན་ཞེས་ནི་ངེས་པར་བརྗོད། །ཅེས་གསུངས་པ་ལྟར། དམིགས་པ་ཆེན་པོ་བདག་ཆོས་ཉིད་ནམ་མཁའ་དང་འདྲ་བ་ལ་དམིགས་པ། སྒྲུབ་པ་ཆེན་པོ་རང་གཞན་གྱི་དོན་གཉིས་སྒྲུབ་པ། ཡེ་ཤེས་ཆེན་པོ་བདག་མེད་གཉིས་རྟོགས་ཀྱི་མཁྱེན་པ་སྙིང་རྗེ་དང་ཟུང་དུ་འཇུག་པ། བརྩོན་འགྲུབ་ཆེན་པོ་བསྐལ་པ་གྲངས་མེད་པར་སེམས་ཅན་གྱི་དོན་དུ་སྤྲོ་བ། ཐབས་ལ་མཁས་པ་ཆེན་པོ་སྲིད་ཞིར་མི་གནས་པ། གྲུབ་པ་ཆེན་པོ་སྟོབས་སོགས་སངས་རྒྱས་ཀྱི་ཡོན་ཏན་ཚད་མེད་པ། ཕྲིན་ལས་ཆེན་པོ་འཁོར་བ་ཇི་སྲིད་བར་གཞན་དོན་ལྷུན་གྲུབ་ཏུ་འབྱུང་བ་རྣམས་ཐེག་དམན་ལ་མེད་ཅིང་ཐེག་ཆེན་ལ་ཡོད་པས་ཁྱད་པར་དུ་འཕ༷གས་པས༷་ན༷། ཐེག༷་པ༷་ཆེན་པོ་ནི་ཐབས་ཤེས་དང༌། རྣམ་གྲོལ་གྱི་སྒོ་ཡངས་པས་ནམ་མཁ༷འ་དང་འདྲ༷་སྟེ་ལམ་འབྲས་གཉིས་ཆར་ཡང་ཚད་མེད་པའི་བདེ་བ་དང་ཡོན་ཏན་གྱི་གནས་སུ་གྱུར་པས་གཞ༷ལ་མེད༷་ཀྱི་ཁང༷་ཆེན༷་ཉིད༷་དེ། སྡུད་པ་ལས༑ ཐེག་པ་འདི་ནི་མཁའ་འདྲ་གཞལ་མེད་ཁང་ཆེན་ཏེ། །དགའ་སྐྱིད་བདེ་བ་མངོན་པར་ཐོབ་བྱེད་ཐེག་པའི་མཆོག །དེ་གང་ཞོན་ནས་སེམས་ཅན་ཐམས་ཅད་མྱ་ངན་ཟློ། །རྒྱུ་དེས་དེ་ནི་ཐེག་པ་ཆེ་ཞེས་རབ་བརྗོད་དོ། །ཞེས་སོ། །
གཉིས་པ་ལ། བསྟན་བཤད་གཉིས། དང་པོ།
ངོ་བོ་ཆོས་ཀུན་བདེན་མེད། ལམ་ཚོགས་གཉིས་ཟུང་འཇུགའབྲས་བུ་བྱང་ཆུབ་ཐོབ་པར་འདྲ་བས་ཐེ༷ག་པ་མཆོ༷ག་གི་རང༷་བཞིན༷་ཡིན་པ་ཙམ་ལ་ཐ༷་ད༷ད་མ༷་མཆིས༷་ཀྱང༷༌། དེ་དག་གི་ཤིང༷་རྟ༷་འདྲེ༷ན་པར་བྱེད༷་པའི་སྲོལ་འབྱེད་ཀྱི་ལྟ༷་བ༷་གསུམ༷་ཉིད༷་ལས༷། སེམ༷ས་ཙམ༷་པ་དང༌༑ རང༷་རྒྱུད༷་པ་དང༌། ཐལ༷་འགྱུ༷ར་པ་ཞེ༷ས་སུ༷་གྲག༷ས་པ་ཡིན་ནོ། །
གཉིས་པ་ལ། སེམས་ཙམ། རང་རྒྱུད། ཐལ་འགྱུར་གསུམ། དང་པོ།
རྣལ་འབྱོར་སྤྱོད་པ་སེམ༷ས་ཙམ༷་པ༷་ནི༷་ཆོས་ཐམས་ཅད་སེམས་ཙམ་དུ་འདུ་ཞིང༌། དེ་ཡང་གཟུང་འཛིན་གཉིས་སྟོང་གི་རྣམ༷་ཤེ༷ས་རང་རིག་རང་གསལ་ཙམ་དོ༷ན་དམ༷་དུ་འདོ༷ད་པ་སྟེ། དེ་ལ་སེམས་ཙམ་སྤྱི༷་ཡི་འདོད་པ་ད༷ང༌། ཁྱད༷་པར༷་རྣམ༷་བདེན་རྫུན་གྱི་ཚུལ༷་གཉིས༷་ཀྱི་རིམ༷་པ་ཡོད་པ་ལས༷། འདོད༷་དོན༷་ཐུན༷་མོང༷་བ་སྤྱི་ནི་གཟུང་འཛིན་གྱི་ཆར་མེད་པའི་ཤེས་པ་རང་རིག་རང༷་གསལ༷་ལམ༷་ཡེ༷་ཤེས༷་དོན་དམ་དུ་འདོ༷ད་པ་དང༷༌། ཀུན༷་བཏག༷ས་གཞ༷ན་དབང༷་ཡོང༷ས་གྲུབ༷་སྟེ་མཚན་ཉིད་གསུམ་ལ༷་སོག༷ས་པའི་སྤྱི་ཆིངས་ཀྱིས་ཆོས་ཀུན་བཅིངས་ནས། དམིགས་པའི་ཡུལ། སྤྱོད་པའི་ཚུལ། གྲུབ་པའི་འབྲས་བུ་གསུམ་གྱིས་བསྡུས་ཏེ་གྲུབ་པའི་མཐའ་རྣམ་པར་འཇོག་པ་ཉིད༷་དོ། །བྱེ་བྲག་སོ་སོའི་དབྱེ་བ་ལ། དོན༷་དུ་སྣང༷་བ་འདི་དག་ནང་གི་ཤེ༷ས་པ་ཉིད་དུ་བདེན་པ༷ར་འདོ༷ད་པ༷་ད༷ང༌། མི༷་འདོ༷ད་པའི་ཁྱད་པར་ལས༷་རྣམ༷་པར༷་བདེ༷ན་པ་དང༌། རྣམ་པར་རྫུན༷་པ་གཉིས༷་སུ༷་གྲག༷ས་པ་སྟེ། དེ༷་ཡང༷་ནི༷་རྣམ་ཤེས་བདེན་གྲུབ་ཏུ་འདོད་པ༷་སོགས་དངོས་པོའི་གནས་ཚུལ་ཡང༷་དག༷་མ་ཡིན༷་པའི་ཀུན༷་རྟོག༷་གིས༷་གསར་དུ་སྦྱར༷་བ་ཉིད༷་ཡིན་ནོ། །གཉིས་པ། དབུ་མ་རང༷་རྒྱུད༷་པ་དག་གི་སྡེ༷་པས༷། གནས་སྐབས་སུ་ཆོས་ཐམས་ཅད་བདེ༷ན་པ་གཉིས༷་སུ་རྣམ་པར་དབྱེ༷་བ༷་ཡི༷་སྒོ་ནས། ཆོས༷་རྣ༷མས་ལ་ཡོད༷་པ་བདེན་གྲུབ་དང་ཐ་སྙད་དུ་མེད༷་པའི་སྤྲོས༷་པ༷་དག་རབ༷་ཏུ་འགོག༷་པར་བྱེད་ཅིང༷་ཁྱད་པར་ཐ་སྙད་ཀྱིས་གཞལ་ནས་ཀུན་རྫོབ་ཏུ་སྣང༷་བའི༷་རྣམ༷་གཞག༷་ཞི༷བ་མོར་བྱེད༷་པ་དེ༷་ལ་ཡང༷༌། དབྱེ་ན་གྲུབ་མཐའ་གོང༷་འོག༷་གཉིས་བྱུང་བའི་གཉིས་ཀའང༌༑ རང༷་བཞིན༷་ནམ་ཆོས་ཉིད་རྣལ༷་མའི་དོན༷་བདེན་གཉིས་རོ་མཉམ་ལས་གཞ༷ན་དུ་གྱུར༷་པ་སྟེ། སྤྲོས་པའི་དྲྭ་བར་འཆེལ་བ་ཤས་ཆེ་བའི་ཕྱིར་རོ། །གསུམ་པ། རྒྱལ༷་བའི༷་དགོ༷ངས་པ༷་མཐ༷ར་ཐུག༷་སྙིང༷་པོ༷འིདོན༷་ཏེ་རྒྱུ་མཚན་ཉིད་ཀྱི་ཐེག་པའི་གྲུབ་མཐའི་རྩེ་མོར་གྱུར་པ་དབུ་མ་ཐལ༷་འགྱུར༷་པས༷་ནི་ཡོད་མེད་ཡིན་མིན་གྱི་དམིགས་པ་དང་བཅས་པའི་སྤྲོས༷་པ༷་ཀུན༷་འགོ༷ག་པར་བྱེད་པ་སྟེ༷། གཤིས་ཅི་ཡང་མ་གྲུབ་པའི་གནས་ལུགས་བློ་ལས་འདས་པ་ེན་པ་དབྱེར་མེད་ཆེན་པོར་ཡེ་ནས་དག་པའི་ཚུལ་གྱིས་སྒྲུབ་པས་ན། རང་ལུགས་ལ་ཁས་ལེན་གྱི་དམ་བཅའ་མེད་པའི་དབང་གིས། ཕ་རོལ་ཁས་ལེན་དང་བཅས་པ་ལ་རང་གི་ཁས་བླང་གི་ཐལ་བ་འཕེན་པ་ལས་དངོས་ཞེན་གྱི་དམ་བཅའ་ཐམས་ཅད་འཇིག་པར་མཛད་པ་སྟེ། འདི་ལྟར་སྣང་སྲིད་ཀྱི་ཆོས༷་ཀུན༷་རྟེན༷་ཅིང་འབྲེལ༷་བར་འབྱུང་བ་ཙམ་སྟེ། དངོས་པོ་རྣམས་བརྟེན་ནས་སྐྱེ་བ་དང༌། དངོས་མེད་རྣམས་བརྟེན་ནས་བཏགས་པའོ། །དེ་ལྟར་རྟེན་འབྲེལ་གྱིས་བསྡུས་པའི་ཆོས་ཐམས་ཅད་སྟོང༷་ཉིད་དམ༷་རང༷་བཞིན༷་མེད༷་པ་སྟེ། རང་བཞིན་ཡོད་ན་བརྟེན་ནས་འབྱུང་བ་མི་འཐད་ལ། བརྟེན་ནས་འབྱུང་བའི་ཕྱིར་མཐའ་བཞིའི་སྐྱེ་བ་དང༌། གཅིག་ཐ་དད་ཀྱི་ངོ་བོར་གྲུབ་པ་ཅུང་ཟད་ཀྱང་མེད་པས་ན་བདེ༷ན་གཉི༷ས་དབྱེར་མེད་སྒྱུ་མ༷་ལྟ་བུ་རྟག་ཆད་ཀྱི་མཐ༷འ་ཕྲ་བ་དང་བྲ༷ལ་བ་ཉིད༷་ཀྱི་སྒོ༷་ནས༷། ལམ༷་ཚོགས་གཉིས་དང༷་འབྲས༷་བུ་སྐུ་གཉིས་ལ་སོགས་པའི་ཐེག་ཆེན་གྱི་ཆོས༷་རྣམ༷ས་མཐ༷ར་ཕྱིན༷་པར༷་བྱེད་དོ། །
གཉིས་པ་འབྲས་བུའི་ཐེག་པ་ལ། ཁྱད་ཆོས་དང༌། ཁྱད་གཞི་བཤད་པ་གཉིས། དང་པོ།
འབྲས༷་བུ༷་བླ་ན་མེད་པ་གས༷ང་སྔ༷གས་རྡོ༷་རྗེ༷་ཐེག༷་པ༷་ཉི༷ད་ནི། མཚན་ཉིད་རྒྱུ༷་ཡི༷་ཆོས༷་ལས་ཁྱད༷་པར༷་དུ་མས༷་འཕ༷གས་ཏེ། དེ་གཉིས་ཀ་སངས་རྒྱས་སྒྲུབ་པར་དོན་གཅིག་ནའང་མ་རྨོངས་པ་དང་ཐབས་མང་བ་དང་དཀའ་བ་མེད་པ་དང༌། དབང་པོ་རྣོན་པོའི་ངོར་བྱས་པས། ཁྱད་པར་དུ་བྱས་པའོ། །དེ་ཡང་རྒྱུའི་ཐེག་པར་ཁམས་བདེ་གཤེགས་སྙིང་པོ་ས་བོན་དུ་ཡོད་པ་རྐྱེན་ཚོགས་གཉིས་ལས་གོང་དུ་འཕེལ་བས་དུས་རིང་མོ་ཞིག་ནས་འབྲས་བུ་སངས་རྒྱས་སུ་འགྲུབ་པར་འདོད་པས་རྒྱུ་འབྲས་སྔ་ཕྱིར་ཁས་ལེན་ལ། རྡོ་རྗེ་ཐེག་པས་ནི། རང་བཞིན་འོད་གསལ་བའི་སྙིང་པོ་ཡོན་ཏན་ལྷུན་གྲུབ་ཏུ་གནས་པ་ནམ་མཁའ་ལྟ་བུའི་ཉིད་སྦྱང་གཞིར་བྱས་ནས། དེའི་སྟེང་ན་སྦྱང་བྱ་འཁོར་བའི་ཆོས་ཚོགས་བརྒྱད་ཡུལ་དང་བཅས་པ་སྤྲིན་ལྟ་བུ་དེ། སྦྱོང་བྱེད་དབང་དང་བསྐྱེད་རྫོགས་ཀྱི་ཐབས་ཟབ་མོ་རླུང་དང་འདྲ་བས་མྱུར་དུ་བསལ་ནས། སྦྱངས་འབྲས་དོན་གྱི་ཀུན་གཞི་མངོན་དུ་གསལ་བའི་སངས་རྒྱས་ཉིད་དུས་ཐུང་ངུས་འགྲུབ་པར་བྱེད་པ་ཡིན་པས་དོན་ལ་རྒྱུ་འབྲས་དབྱེར་མེད་པའི་གྲུབ་མཐའ་སྨྲ་བའོ། །དེ་ཡང་རྒྱུ་འབྲས་དབྱེར་མེད་དངོས་ནི། རྣལ་འབྱོར་བླ་མེད་ན་གསལ་ཞིང༌། རྫོགས་པ་ཆེན་པོ་བྱ་རྩོལ་མེད་པར་མཐར་ཕྱིན་པ་ཡིན་མོད། མདོ་ལ་ལྟོས་ནས་བྱ་རྒྱུད་ལའང་མ་རྨོངས་པ་སོགས་ཀྱི་ཁྱད་ཆོས་ཡོད་ལ། རྒྱུད་སྡེ་དྲུག་ཀྱང་སྔ་མ་སྔ་མ་ལ་ལྟོས་ནས་ཕྱི་མ་ཕྱི་མ་མ་རྨོངས་པ་སོགས་ཀྱིས་ཁྱད་པར་དུ་འཕགས་སོ། །
གཉིས་པ་ལ། བསྟན་བཤད་གཉིས། དང་པོ༑
ཁྱད་པར་ཅན་གྱི་གསང༷་སྔ༷གས་དེ་ལའང་ཡོན་ཏན་གྱི་ཆེ༷་བ་མཆོ༷ག་དང་ལྡན་པའི་རྒྱུད་རྣམ༷་པ༷་བཞི༷་སྟེ། མི་རིགས་བཞི་དང་དབང་པོའི་རིམ་པ་དང་ཉོན་མོངས་ཆེ་ཆུང་སོགས་ལ་ལྟོས་ནས་བྱ་བ་ལ་སོགས་པའི་རྒྱུད་སྡེ་བཞིར་གསུངས་པ་དག༷་ལས༷། ཞེས་སོ། །
གཉིས་པ་ལ། གསང་སྔགས་ཕྱི་པ་དང༌། ནང་པ་གཉིས། དང་པོ་ལ། སོ་སོའི་རྣམ་གཞག་དང༌། ཐུན་མོང་གི་རྣམ་བཞག་གཉིས། དང་པོ་ལ། བྱ་བ། སྤྱོད་པ། རྣལ་འབྱོར་གསུམ༑ དང་པོ།
བྱ༷་བ༷འི་རྒྱུད༷་དུ༷་གཞི་སྣང་སྟོང་བདེ༷ན་པ༷་གཉིས༷་ཀྱི་རང་བཞིན་ཤེས་ཤིང་ལྟ༷་བས༷། ཕྱིའི་ཁྲུས༷་དང༷་གཙང༷་སྦྲ༷་ལ་སོགས་ཀྱི་ལུས་ངག་གི་སྤྱོད་པ་གཙོ་བོར་ཀུན༷་ཏུ༷་སྤྱོད༷་པ་ཡིས༷་ལྷ་ཡེ་ཤེས་སེམས་དཔའ་རྗེ༷་བོ་ལྟ་བུ་དངོས་གྲུབ་སྩོལ་བ་པོ་དང༌། བདག་དམ་ཚིག་པ་ཁོ༷ལ་པོ་ལྟ་བུ་དངོས༷་གྲུབ་ནོད་པ་པོར་ལྟ༷་བ༷ས་གནས་སྐབས་འདོད་གཟུགས་ཀྱི་རིག་འཛིན་དང་མཐར་ཐུགས་གི་དངོ༷ས་གྲུབ༷་སྐྱེ་བ་བཅུ་དྲུག་ན་སངས་རྒྱས་ཐོབ༷་པར༷་འདོ༷ད་པའོ། །གཉིས་པ། སྤྱོད༷་པའི༷་རྒྱུད༷་དུ༷་ནི། ཕྱིའི་ཁྲུས་སོགས་གཙ༷ང་སྦྲ༷་བྱེད་པ་དག༷་དང༷་ནང༷་གི་ཏིང་ངེ་འཛིན་གཙོ་ཆེ་ཆུང་མེད་པར་བྱས་ནས་ནི༷། བདག་དང་ལྷ་སྤུན༷་ནམ་གྲོག༷ས་སུ་ལྟ་བའི་ཚུལ༷་གྱིས༷་དངོས༷་གྲུབ༷་ཐོབ༷་པར་འདོད༷་པ༷་ཡིན༷་ཏེ། ལྟ་བ་ཡོ་ག་དང་སྤྱོད་པ་ཀྲི་ཡ་ལྟར་རོ། །
གསུམ་པ།
རྣལ༷་འབྱོར༷་ཕྱི་པའི་རྒྱུད༷་དུ༷་གཙ༷ང་སྦྲ་ལ་སོགས་པའང་ལམ་སྒྲུབ་པའི་གྲོགས་ཙ༷མ་ལ༷། ནང་གི་སེམ༷ས་ཀྱི༷་སྒོ༷མ་པ༷་ནི་གཙོ༷་བོ༷ར་འདོ༷ད་པ༷་སྟེ། དམ་ཚིག་དང་ཆོས་དང་ལས་དང་ཕྱག་ཆེན་ཏེ་ཕྱ༷ག་༷རྒྱ་བཞི༷་དང༷༌། ཞིང་དང་གནས་ཕུན་སུམ་ཚོགས་པའི་རྒྱུ་གདན་པད་ཟླ། ཆོས་ཕུན་ཚོགས་ཀྱི་རྒྱུ་གསུང་ཡིག་འབྲུ། དུས་ཕུན་ཚོགས་རྟག་པ་བསམ་མི་ཁྱབ་པའི་རྒྱུ་ཐུགས་ཕྱག་མཚན། འཁོར་དང་སྟོན་པ་ཕུན་ཚོགས་རྒྱུ་སྐུ་ཡོངས་རྫོགས། སྐུའི་ངོ་བོའམ་ཡེ་ཤེས་ཕུན་ཚོགས་ཀྱི་རྒྱུ་ལྷ་ཡེ་ཤེས་སེམས་དཔའ་ལས་མངོན་པར་བྱང་ཆུབ་པ་སྟེ་མངོ༷ན་བྱང༷་རྣམ༷་པ༷་ལྔ༷་ཡི་སྒོ་ནས་འཇུག་ཅིང༌། ར༷ང་ཉིད༷་དམ༷་ཚི༷ག་པར་གསལ་བ་ལ། གཞ༷ན་དག་པའི་ཞིང་ནས༷་ཡེ༷་ཤེས་ཀྱི་ལྷ༷་སྤྱན་དྲངས་ཏེ་བསྟིམས་ནས་གཉིས༷་མེད༷་དུ་བསྒོམ༷ས་པ༷ས་དངོས༷་གྲུབ༷་ཐོབ༷་པར༷་འདོ༷ད་པའོ། །གཉིས་པ། བྱ་སྤྱོད་རྣལ་འབྱོར་ཏེ་སྔགས་ཕྱི་རྒྱུད་གསུམ་པོ་དེ༷་ད༷ག་ཀུན༷་ཀྱང་བདེ༷ན་གཉི༷ས་རེས༷་འཇོག་ཏུ་འཛི༷ན་པར་བྱེད་དེ། ཆོས་ཅན་སྣང་བ་ཀུན་རྫོབ་ཀྱི་རང་བཞིན་ལྷར་བསྒོམས་ནས། དེའི་རྗེས་སུ་ལྷར་སྣང་བསྡུས་ནས་མི་དམིགས་པ་དོན་དམ་སྤྲོས་བྲལ་དུ་བསྒོམ་པ་ཤས་ཆེའོ། །
གཉིས་པ་ནང་པ་ལ། སྔགས་ཕྱི་པ་ལས་འཕགས་ཚུལ་དང༌། ནང་པ་དངོས་བཤད་པ་གཉིས། དང་པོ།
གཞི༷་དང༷་ལམ༷་དང་འབྲ༷ས་བུའི༷་ཁྱད༷་པར༷་གསུམ་གྱི༷ས་སྔགས་ཕྱི༷་པ་དང་ན༷ང་དང་གས༷ང་བའི༷་གསང་སྔགས་ཀྱི་རང༷་བཞིན༷་ཤེ༷ས་པར༷་བྱ༷་སྟེ། དེ་ཡང་དང་པོ་གཞི་སྨིན་བྱེད་དབང་གི་དུས་སུ་བུམ་དབང་གཙོ་ཆེ་བ་ཕྱི་པ་དབང་གོང་མ་གསུམ་གཙོ་ཆེ་བ་ནང་པའོ། །གཉིས་པ་ལམ་དག་མཉམ་བླང་དོར་མེད་པར་ལྟ་བའི་དབང་གིས་བསྐྱེད་རྫོགས་ཟུང་འཇུག་རེས་འཇོག་མེད་པར་བསྒོམ་པ་ནང་པ། དེ་མི་ནུས་པ་ཕྱི་པ། དེའི་དབང་གིས་སྤྱོད་པ་བླང་དོར་ཅན་གནས་དང་ཟས་གོས་སོགས་གཙང་བར་སྤྱོད་པ་ཕྱི་པ། མཉམ་པར་སྤྱོད་པ་ནང་པ། གསུམ་པ་འབྲས་བུ་གྲོལ་བ་དུས་ཀྱི་ཁྱད་པར་ནི་ཚེ་འདི་ལས་སངས་རྒྱས་པ་ནང་པ། སྐྱེ་བ་གཞན་དུ་སངས་རྒྱ་བ་ཕྱི་པའོ། །
གཉིས་པ་ལ་སྤྱིའི་ངོ་བོ་དང༌། བྱེ་བྲག་སོ་སོའི་དབྱེ་བ་གཉིས། དང་པོ།
རྣལ༷་འབྱོར༷་ཆེ༷ན་པོ༷་སྔགས་ནང་པ་དེ་དག་སྤྱིའི་འདོད་པ་ནི། སྣང་སྲིད་འཁོར་འདས་ཀྱིས་བསྡུས་པའི་ཆོས༷་ཀུན༷་དབྱེར་མེད་མཉམ༷་པའི༷་ང༷ང་དུ་གནས་པ་སྟེ་དེ་ཡང་མཐའ་བཞིའི་སྤྲོས་པ་ཐམས་ཅད་དང་བྲལ་བའི་དབུ༷་མ༷་ཆེན༷་པོ༷་རོ༷་མཉམ༷་དུ་དག༷་པ༷་ནི་ཟབ་པ་དང༌། དེ་ལ༷ས་ཁྱད༷་པར༷་སྣང་ཆ་ཕུང༷་པོ༷་ཁ༷མས་དང༷་སྐྱེ༷་མཆེད༷་ཀྱིས་བསྡུས་པ་ཀུ༷ན་སངས་རྒྱས་རིགས་ལྔ་ལ་སོགས་པ་དག་པའི་དཀྱིལ༷་འཁོར༷་ཆེན་པོ་གཅི༷ག་ཏུ༷་ཤེས༷་པས༷་ཚུལ་དེ་ལྟར་རྣམ༷་པར་སྒོམ༷་པ་ནི་རྒྱ་ཆེ་བ་སྟེ༷་ཀུན་རྫོབ་ཀྱི་སྣང་བ་ལྷ་དང༌། དེ་ཡང་དོན་དམ་དང་དབྱེར་མི་ཕྱེད་པའི་ཟུང་འཇུག་གི་ཡེ་ཤེས་ལྷག་པའི༷་བདེན་པ་དབྱེར་མེད་དོ། །དེའི་དབང་གིས་བཟའ་བཏུང་གོས་རྒྱན་སོགས་འདི་ལྟར་ཚོགས་དྲུག་གི་སྣང་བ་གང༷་ཡང༷་མ་སྤངས་རང་སར་གྲོལ་བའི་ཐབས༷་མཆོ༷ག་རྒྱལ༷་པོ༷ས་ལམ་གྱི་གྲོག༷ས་སུ༷་བསྒྱུར༷་ནས། སྤྱོད་ལམ་ཐམས་ཅད་དུ་རྒྱ་ཆེ་བ་བསྐྱེད༷་རིམ་དང༌༑ ཟབ་མོ་རྫོ༷གས་པའི་རིམ་པ་གཉིས་ཡེ་ནས་འདུ་འབྲལ་མེད་པར་ཟུ༷ང་དུ་འཇུག༷་པའི་དོན་ལྷག་པའི་བདེ༷ན་པ༷་དབྱེར༷་མེད༷་རང་བྱུང་གི་ཡེ་ཤེས་ཆེན་པོ་ཉིད༷་དུ་བསྒོམ༷ས་པས༷་ཚེ༷་འདིར༷་ཕྱག་རྒྱ་ཆེན་པོ་མཆོག་གི་དངོ༷ས་གྲུ༷བ་ཟུང་འཇུག་རྡོ་རྗེ་འཆང་གི་གོ་འཕང་ཐོབ༷་པར༷་བཞེད༷་པ་ཡིན་ནོ། །གཉིས་པ་ལ། བསྟན་བཤད་གཉིས། དང་པོ། དེ་ལ་བྱེ་བྲག་ཏུ་དབྱེ༷་ན༷་ཉོན་མོངས་པ་དུག་གསུམ་གྱི་གཉེན་པོ་དང༌། དབང་པོའི་རིམ་པ་སོགས་ལ་ལྟོས་ནས་ཕ༷་རྒྱུད་དང་མ༷་རྒྱུད་དང་གཉིས༷་མེད༷་ཀྱི་རྒྱུད༷་གསུམ་དུ་ཡོད་པ་དག༷་ལས༷་ཞེས་སོ། །
གཉིས་པ་ལ། ཕ་རྒྱུད། མ་རྒྱུད། གཉིས་མེད་རྒྱུད་གསུམ། དང་པོ།
དེ་གསུམ་ག་ངོ་བོ་ཟུང་འཇུག་གི་ཡེ་ཤེས་བསྒོམ་པར་འདྲ་ཡང་བསྐྱེད༷་པའི་རིམ༷་པ་དང༌། དེའི་ཡན་ལག་ཕྲིན་ལས་སྣ་ཚོགས་སྒྲུབ་པའི་ཚུལ་དང༌། ཐབ༷ས་སྣང་བའི་ཡེ་ཤེས་སྒྱུ་ལུས་དང༌། རླུང༷་གཏུམ་མོའི་རྣལ་འབྱོར་རྫོ༷གས་པའི་རི༷མ་པ་དང༌། མངོན་སྤྱོད་ཀྱི་ལས་གཙོ༷་བོར་འདོ༷ད༷་པ༷་ནི། རྣལ༷་འབྱོར་ཆེན་པོ་ཕ༷་ཡི་རྒྱུད༷་བླ༷་ན༷་མེད༷་པ༷་ཡིན༷་ཏེ། གདུལ་བྱ་ཞེ་སྡང་ཅན་དང༌། ཕྱི་སྤྲོས་པ་ལ་འཆེལ་བའི་གང་ཟག་གདུལ་བའི་ཐབས་སུ་བསྟན་པའོ། །གཉིས་པ། རྒྱུད་གང་དུ་བསྐྱེད་རྫོག༷ས་གཉིས་ལས་རྫོགས་རིམ༷་དང༌། ཐབས་ཤེས་གཉིས་ལས་ཤེ༷ས་རབ༷་སྟོང་པ་ཉིད་དང༌། དེའི་ལམ་འོད་གསལ་གྱི་རྣལ་འབྱོར་དང༌། ཐབས་ལམ་ཐི༷ག་ལེ༷་འཇུ་འདུལ་ལ་བརྟེན་པའི་བདེ་བ་དང༌། ཕྲིན་ལས་ཀྱི་ནང་ནས་དབང་གི་ལས་སོགས་གཙོ༷་བོར་འདོ༷ད་པ༷་ནི། རྣལ༷་འབྱོར༷་བླ༷་མེད༷་མ་ཡི༷་རྒྱུད༷་ཅེ༷ས༷་བྱ༷་སྟེ། གདུལ་བྱ་འདོད་ཆགས་ཅན་དང༌། ནང་ལུས་ལ་གནད་དུ་བསྣུན་ནུས་པ་དབང་པོ་འབྲིང་གི་གདུལ་བྱ་འདུལ་བའི་ཐབས་སུ་བསྟན་པའོ། །གསུམ་པ། ཐབས་ཤེས་དང་བསྐྱེད་རྫོགས་ཀྱི་ཕྱོགས་དེ་གཉིས༷་ཀ༷་གཙོ་ཆེ་ཆུང་མེད་པར། དག༷་མཉམ༷་ཡེ༷་ཤེས༷་ཆེན་པོ་ཐིག་ལེ་ཉག་གཅིག་རང་རིག་པ་བྱང་ཆུབ་ཀྱི་སེམས་ཆོས་ཀུན་གྱི་གནས་ལུགས་མཐར་ཐུག་པ་གཙོ༷་བོར་འདོ༷ད་པ༷་ནི་གསང་སྔགས་གཉིས༷་སུ་མེད༷་པའི་རྒྱུད༷་སྡེ་བླ༷་ན་མེད༷་པ༷་ཞེས་བྱ་སྟེ༷། གཏི་མུག་ཅན་དང༌། དབང་རབ་བྱ་རྩོལ་མེད་པར་འཇུག་པའི་གདུལ་བྱ་འདུལ་བའི་ཐབས་སུ་བསྟན་པ་ཡིན་ནོ། །
གསུམ་པ་མཇུག་བསྡུ་བ་ནི།
དེ་ལྟར་གདུལ་བྱའི་བློའི་རིམ་པ་དང་སྦྱར་ཏེ་གསུངས་པའི་ནང༷་པ་སངས་རྒྱས་པའི༷་ལུགས་ཀྱི་ཆོས༷་ཀུན༷་ོར་བ༷སྡུ་ན༷་དེ༷་ཙམ༷་མོ༷་སྟེ་དེ་འདིར་འདུ་བར་བསྟན་པ་ཡིན་ནོ། །ཐེག༷་པ༷་ཆེན༷་པོ༷འི་མ༷ན་ང༷ག་གི༷་བ༷སྟན་བཅོ༷ས་ཡི༷ད་བཞི༷ན་རི༷ན་པོ༷་ཆེའི༷་མཛོ༷ད་ལས༷། བཤ༷ད་བྱ༷་ཆོས༷་ཀྱི༷་རྣམ༷་གྲང༷ས་རྒྱ༷་ཆེར༷་བ༷སྟན་པ༷འི་ལེ༷འུ་སྟེ༷་བ༷ཅུ་གཉི༷ས་པའི་འགྲེལ་པའོ༷།། །།
༈ གཉིས་པ་བསམ་པའི་ཤེས་རབ་ལ། སྤྱི་དང༌། ཁྱད་པར་གྱི་བསམ་བྱ་གཉིས། དང་པོ།
དེ༷་ལྟར༷་ཕྱི་ནང་གི་གྲུབ་མཐའ་སོགས་ཐོས༷་པ༷་དམ༷་པས༷་བརྒྱན༷་པའི་རྗེ༷ས་སུ༷། བས༷མ་པ༷་ལས་བྱུང་བའི་ཤེས༷་རབ༷་ངེ༷ས་པར༷་རྒྱུད༷་ལ༷་བསྐྱེད༷་པར་བྱ་དགོས་སྟེ། དེ༷་ཡ༷ང་སྔར་བཤད་ཐོ༷ས་པའི༷་དོ༷ན་རྣམ༷ས་ཐམ༷ས་ཅད༷་ངེས་པ་ནི་བསམ་པ་ལས་བྱུང་བའི་ཤེས་རབ་ལ་རག་ལས་པའི་ཕྱིར་རོ། །
གཉིས་པ་ལ། བསྟན་བཤད་གཉིས། དང་པོ།
ཁྱད༷་པར༷་དུ་བས༷མ་པར་བྱ་བ༷་དལ་འབྱོར་རྙེད་དཀའ། ཚེ་མི་རྟག་པ། དད་པའི་ཕན་ཡོན། ལས་རྒྱུ་འབྲས། འཁོར་བའི་ཉེས་དམིགས་ཏེ་རྣམ༷་པ༷་ལྔ༷་པོ་ཉིད༷་ལས༷། ཞེས་སོ། །
གཉིས་པ་ལ། རྟེན་ཆོས་ལ་ཕྱོགས་པའི་བསམ་བྱ། སེམས་ལ་ཆོས་སྣང་བའི་བསམ་བྱ། ཆོས་ཡང་དག་པར་འགྲུབ་པའི་བསམ་བྱ་གསུམ། དང་པོ་ལ། རྟེན་དོན་ཡོད་པར་བྱ་བའི་བསམ་བྱ་དང༌། མྱུར་དུ་དོན་ཡོད་པར་བྱ་བའི་བསམ་བྱ་གཉིས། དང་པོ་ལ། རང་བཞིན་མདོར་བསྟན། རྣམ་གྲངས་རྒྱས་པར་བཤད། དེ་ལྟར་བསམ་པའི་ཕན་ཡོན་གསུམ། དང་པོ༌།
དེ་ཡང་དང༷་པོ༷་བྱང་ཆུབ་སྒྲུབ་པའི་རྟེན་ཕུན་སུམ་ཚོགས་པ་དལ༷་འབྱོར་རྙེད༷་པར་དཀའ༷་བ་བས༷མ་པ༷་ནི༷། ཞེས་སོ། །
གཉིས་པ་ལ། རྙེད་དཀའི་ཚུལ་བསམ་པ་དང༌། དེ་ཤེས་ནས་དོན་ཡོད་པར་བྱ་བའི་ཚུལ་གཉིས། དང་པོ་ལ། མི་མཐུན་ཕྱོགས་བྲལ་བའི་ཚུལ། མཐུན་རྐྱེན་ཚང་བ༑ དེ་ལྟ་བུའི་རྙེད་དཀའི་དཔེ་བསམ་པ་གསུམ། དང་པོ་ལ་བསྟན་བཤད་གཉིས། དང་པོ༑
མི༷་ཁོ༷མ་པ་བརྒྱད་ལས༷་ལོ༷ག་སྟེ་མིར༷་གྱུར༷་བ་དང༌། དབ༷ང་པོ༷་ཚང༷་བ་དང༌། ཆོས༷་ལྡ༷ན་གྱི་ཡུལ༷་དུ་སྐྱེས༷་པ་དང༌། བཟ༷ང་པོ༷འི་ལ༷ས་འ༷ཕྲོ་ས༷ད་པ་དང༌། ལ༷ས་མཐ༷འ་མ༷་ལོ༷ག་པ་དང༌། བ༷སྟན་པ༷་གན༷ས་པ་ལ༷་ད༷ད་པ་དང༌། ཆོ༷ས་ལྡ༷ན་གྱི་གྲོག༷ས་མ༷ང་པོ་དང་ལྡན་པ་འདི་ལྟ་བུ་ཤི༷ན་ཏུ༷་རྙེད༷་པ༷ར་དཀ༷འ་འོ། །
གཉིས་པ་ལ། མི་ཁོམ་པ་དང་བྲལ་ཚུལ། མིར་གྱུར་པ། ཕྱི་མ་དྲུག་བཤད་པ་གསུམ། དང་པོ་ལ། བསྟན་བཤད་བསྡུ་གསུམ། དང་པོ།
ད༷ང་པོ༷་ཆོས་སྒྲུབ་པར་མི༷་ཁོམ༷་པའི་གནས་ལ༷ས་བས༷མ་སྟེ་དལ་བ་རྙེད༷་དཀ༷འ་བ་བསྟན་པ་ནི༷། ཞེས་སོ༑ ༑
གཉིས་པ་ལ་གསུམ། རང་རྒྱུད་རྟེན་གྱི་མི་ཁོམ་པ་བརྒྱད། འཕྲལ་བྱུང་རྐྱེན་གྱིས་མི་ཁོམ་པ་བརྒྱད། རིགས་ཆད་བློ་ཡིས་མི་ཁོམ་པ་བརྒྱད་དོ། །དང་པོ།
དམྱལ༷་བ༷་དང༌། ཡི༷་དྭག༷ས་དང༌། དུད༷་འགྲོ༷་གསུམ་ནི་རང་རང་གི་སྡུག་བསྔལ་གྱིས་མནར་ནས་བྲེལ་བས་ཆོས་སྒྲུབ་མི་ཁོམ་ལ། དེ་བཞིན་དུ་ཚེ༷་རི༷ང་༷ལྷ༷་ནི༷་ཐོས་བསམ་གྱི་རྟེན་འགགས་པས་དང༌། མཐའ་འཁོབ་ཀླ༷་ཀློ༷་ནི་ཆོས་ཀྱི་སྣང་བ་མེད་པས་དང༌། ལོ༷ག་པར་ལྟ༷་བ་མུ་སྟེགས་བྱེད་སོགས་ལྟ་བ་ལོག་པས་དང༌། སང༷ས་རྒྱས༷་ཀྱིས༷་སྟོང༷་པ༷་མུན་བསྐལ་ཏེ་མཆོག་གསུམ་གྱི་སྒྲ་ཙམ་ཡང་མི་གྲགས་པས་དང༌། ལྐུག༷ས་པ༷་ནི་དབང་པོ་སྤྱི་དང་ཁྱད་པར་ཡིད་དབང་བླུན་པས་ཆོས་ལ་མི་འཇུག་པ་དང་༷། བརྒྱད༷་པོ་ནི་མི་ཁོམ་པ་སྟེ་དམ་པའི་ཆོས༷་ཀྱི༷་སྣོད༷་དུ་མ༷་གྱུར༷་ཏོ། །
གཉིས་པ།
མིར་གྱུར་པ་གང་ཞིག་ཆོས་སྤྱོད་པའི་ཡུལ་དུ་སྐྱེས་ཀྱང༌། དུག༷་ལྔ༷་ཤིན་ཏུ་རགས་པས་རང་རྒྱུད་རྟག་ཏུ་འཁྲུག༷ས་པ་དང༷༌། བླུན༷་རྨོངས༷་སྡིག་གྲོགས་ཀྱིས་ཁྲིད་པ་དང༌། ལྟ་སྤྱོད་ཕྱིན་ཅི་ལོག་ལམ་ནོར་བའི་བ༷དུད་ཀྱིས༷་ཟི༷ན་པ་དང༌། ཆོས་སློབ་འདོད་ཀྱང་བརྩོན་འགྲུས་མེད་པའི་ལེ༷་ལོ༷་ཅན༷་དང༷༌། བརྩོན་ཀྱང་ཡོན་ཏན་མི་སྐྱེ་བ་སྡིག་སྒྲིབ་ཅན་ལས༷་ངན༷་གྱི་མཚོ༷་ཆེན༷་རྡོལ༷་བ་དང༌། རང་དབང་མེད་པར་བྲན་སོགས་གཞ༷ན་དབ༷ང་དུ་གྱུར་པ་དང༌། ཚེ་འདིའི་ཉེས་པའམ་ནད་སོགས་ཀྱིས་འཇི༷གས་སྐྱོབ༷་ཙམ་དུ་ཆོས་སྒོར་ཞུགས་ཀྱང་ཆོས་མིན་བྱེད་པ་དང༌། ཆོས༷་ལྟར༷་བཅོས༷་ནས་རྙེད་སོགས་སྒྲུབ་པའི་གཟུགས་བརྙན་པ༷་སྟེ༷། འཕྲལ༷་བྱུང༷་རྐྱེན༷་གྱིས༷་ཆོས་ལ་ལོངས་ཇི་བཞིན་སྤྱོད་མི༷་ཁོ༷མ་པ་རྣམ༷་པ༷་བརྒྱད༷་དེ། འདི་ནི་ཐར༷་ལམ༷་དང་ལས་འབྲས་འབྲེལ་མེད་པས་ཆོ༷ས་ཀྱི༷་སྣོད༷་མི༷ན་ཏེ་རྟེན་ཕྱིན༷་ཅི༷་ལོག༷་ཡིན་ནོ། །གསུམ་པ། ཚེ་འདིར་ཟས་ནོར་གཉེན་འདུན་སོགས་ཀྱི་འཆི༷ང་བ༷་དམ༷་པོ་དང་ལྡན༷་པ་དང༌། མི་གཞི་ངན་པས་ཀུན༷་སྤྱོད༷་ཤིན༷་ཏུ༷་ངན༷་པ་བཅོས་སུ་མེད་པ་དང༌། ངན་སོང་སོགས་འཁོ༷ར་བ༷འི་ཉེས་པ་ཐོས་ཀྱང་དེས་མི༷་སྐྲག༷་པ་དང༌། དཀོན་མཆོག་གི་ཡོན་ཏན་སངས་རྒྱས་ཀྱི་རྣམ་ཐར་སོགས་ཐོས་ཀྱང་དད༷་པ༷་ཅུང༷་ཟད༷་མེད༷་པ་དང༌། གཅིག་ཏུ་མི༷་དགེ༷་སྡིག༷་སྤྱོད་ལ་དགའ་བས་སྒོ་གསུམ་ཉེ་བར་མ་ཞི་བ་དང༌། ཁྱི་ལ་རྩྭ་བཞག་པ་བཞིན་དུ་ཆོས༷་ལ༷་དོན་གཉེར་གྱི་སེམ༷ས་པ༷་ཅུང་ཟད་མེད༷་པ་དང༌། ཐུན་མོང་གི་སེམས་བསྐྱེད་དང་སྡོམ༷་པ་རལ་བ་དང་༷། སྔགས་ལ་ཞུགས་ནས་དམ༷་ཚིག༷་ཉམ༷ས་པ༷་ཞེས༷་བྱ༷་བ༷་རྣམས་ནི། རེ་ཞིག་ཐར་པའི་རིག༷ས་ཆད༷་པ་ཞེས་དམན་པ་ལ་དགག་སྒྲ་སྦྱར་བ་ཡིན་ཏེ་བློ༷་ཡིས༷་དབང་གིས་མི༷་ཁོམ༷་པ་རྣམ༷་པ་བརྒྱད༷་དེ། རང་རྒྱུད་ཆོས༷་ལ༷ས་རིང༷་གྱུར༷་ཐར༷་ལ༷མ་གྱི་སྒྲོ༷ན་མེ༷་ནུ༷བ་པ་ཞེས་བྱའོ། །གསུམ་པ། དེ་ལྟར་ཆོས་ཡང་དག་པ་སྒྲུབ་པ་མི་ཁོམ་པའི་གནས་ཉེར་བཞི་པོ་དེ༷་དག༷་རྣམ༷ས་སུ༷་བད༷ག་ཅག༷་མ༷་སྐྱེས༷་པས༷་དལ་བ་ཐོབ་པ་ལ་སྤྲོ༷་དག༷འ་བསྐྱེད༷་དེ༷་དམ༷་པའི༷་ཆོས༷་སྒྲུབ༷་པ་ལ་མྱུར་དུ་འབད་པར་འཚ༷ལ་ལོ༑ ༑གཉིས་པ་མིར་གྱུར་པ་ནི། འདི༷་ལྟར༷་སེ༷མས་ཅན༷་སྤྱི་བཙན་ལ་བསམ་ན་མཐའ་དང་མུ་མེད། བྱེ་བྲག་ཏུ་འཛམ་བུའི་གླིང་གི་ནགས་ཚལ་དང་ཆུ་ཀླུང་སོགས་གཅིག་ལ་ཡོད་པའི་དུད་འགྲོ་ཙ༷མ་གྱི༷་ལུས༷་མཐོ༷ང་བ་ལ་དཔགས་ན༷འང༌། མི༷་ཡི་ལུ༷ས་ཐོབ༷་པ༷་ནི་འཁོར༷་ལོ༷ས་སྒྱུར༷་བའི་རྒྱལ་པོ་རྙེད༷་པ་དང་འདྲ༷་སྟེ་ཤིན་ཏུ་དཀོན་ལ། མི༷་ཡི་ལུ༷ས་ཀྱི་ནང༷་ནས༷་ཀྱང་རྡོ་དང་སོག་པོ་སོགས་ཀྱི་སྐྱེ་བོ་གཞན་ལ་བསམ་ནའང་དད༷་པ་དང་ལྡན༷་པ་ཆོས༷་བྱེད༷་པའི་རིག༷ས་ཅན་དེ༷་བ༷ས་ཀྱང་དཀོ༷ན་པའི་ཕྱིར༷་སང༷ས་རྒྱས༷་ཐོ༷བ་པ་དང༷་མཚུང༷ས་སོ། །དེ༷་བས༷་དུས་རྟག༷་ཏུ༷་དལ༷་འབྱོར༷་རྙེད་དཀའ་བའི་ཚུལ་ལ་བས༷མ་པར་འབད་འཚ༷ལ་ལོ༷། །གསུམ་པ་ཕྱི་མ་དྲུག་ནི། དེ༷་བཞི༷ན་དུ་མིག་སོགས་དབ༷ང་པོ༷་མ༷་ཚང་བ་དང༌། སངས་རྒྱས་བསྟན་པ་མེད་པའི་ཡུལ་མཐའ༷་འཁོ༷བ་ཏུ་སྐྱེས༷་པ་དང༌། དཀོན་མཆོ་གསུམ་སྐད་ཅིག་ཀྱང་མི་དྲན་ཅིང་སྐྱབས་འགྲོ་རྡོག་གཅིག་ཀྱང་བརྗོད་མ་མྱོང་བའི་ཆོས༷་ལ༷་ལ༷ས་འབྲས་མེད༷་པ་རྣམས་དང༌། དང་པོར་ཆོས་སྒོར་ཞུགས་ཀྱང་ཕྱིས་ལ༷ས་ཀྱི༷་མཐའ༷་ལོག༷་ཅིང༷་སྡིག་པ་རྟག་ཏུ་བྱེད་པ་རྣམས་དང༌༑ སངས་རྒྱས་ཀྱི་བསྟན༷་པ་ལ༷་མ༷་དད༷་པ་མུ་སྟེགས་བྱེད་སོགས་དང༌། ཆོས༷་མིན༷་སྡིག༷་པའི༷་གྲོག༷ས་པོ་ཤི༷ན་ཏུ་གྲང༷ས་མ༷ང་བའི་ཚུལ་ལ་རབ༷་ཏུ༷་བས༷མ་པར་བྱས༷་ནས༷། བདག་དེ༷་དག༷་རྣམས་སུུ་མ༷་གྱུར༷་ཅིང་ཆོས༷་ལྡན༷་གྱི་གྲོགས་དང་འགྲོགས་སུ་ཡོད་པའི་ལུས༷་རྟེན་ཁྱད་པར་ཅན་རྙེད༷་པ་འདི༷་ཉིན༷་མཚ༷ན་ཀུན༷་ཏུ༷་ངེས༷་པར༷་བས༷མ་པ༷ར་བྱའོ༷། །གཉིས་པ་མཐུན་པའི་རྐྱེན་ལ་བསྟན་བཤད་གཉིས། དང་པོ། ཆོས༷་ལ༷་སྤྱོད༷་པའི༷་འབྱོར༷་པ༷་ལེ༷གས་པར་ཚང༷་བ༷་ནི། ཞེས་སོ། །གཉིས་པ་ལ་རང་འབྱོར་དང༌། གཞན་འབྱོར་གཉིས། དང་པོ། སྔར་གྱི་དཀ༷ར་པོ༷འི་ལ༷ས་འཕྲོ༷་ས༷ད༷་པ་སྟེ་དེའི་འབྲས་རྟགས་ཀྱིས་ཡིན་པར༷་བསྟན༷་པ༷འམ་སྟོན་པར་བྱེད་པ་ཡང༷༌། བདག་མིར༷་གྱུར༷་པ་དང༌། བསྟན་པ་གནས་པའི་ཡུལ་དབུས༷་སུ་སྐྱེས༷་པ་དང༌༑ ཐོས་བསམ་གྱི་རྟེན་དབ༷ང་པོ༷་ཚང༷་ཞིང༷༌། ཐར་ལམ་གྱི་གནས་བསྟན་ལ་དད༷་པ་དང༌། འཇུག་པའི་སྒོ་ལས༷་ཀྱི་མཐའ༷་མ༷་ལོག༷་པར་གྲུབ་མཐའ་ལོག་ལྟའི་རིགས་སུ་མ་སྐྱེས་པས་ཡང༷་དག༷་པའི་ལྟ༷་བ༷་ཅན༷་ཏེ། དེ༷་དག༷་ཐོབ༷་པར་ཤིན་ཏུ་དཀའ༷་བ་ཡིན་ལ་དེ་ཐོབ་པ་ནི་དཀར་པོའི་ལ༷ས་འཕྲོར༷་ལྡན༷་པ༷་ཡི༷ན་ནོ། །གཉིས་པ། ཆོས་སྤྱོད་པའི་རྐྱེན་གཞ༷ན་འ༷བྱོར་ཚང༷་བས༷་རྙེད༷་པར་དཀའ༷་བ་ལ་བསམ་ནས་ཀྱང་ཆོས་ལ་བརྩོན༷་པ༷་དགོས་ཚུལ་ཡང་༷། སྟོན༷་པ་སངས་རྒྱས་འཇིག་རྟེན་དུ་བྱོན༷་པ་དང༌། དེས་ཆོས༷་གསུང༷ས་པ་དང༌། བསྟན༷་པ༷་དེ་གནས༷་པ་དང༌། བསྟན་པ་དེ་ཡི་རྗེས༷་སུ་ཞུག༷ས་ཤིང་ནན་ཏན་བྱེད་པ་གཞན་ཡོད་པ་དང༌། བརྩེ༷་ལྡན༷་དགེ་བའི་བཤེ༷ས་དང༷་རང་ཆོས་བྱས་ན་སྦྱིན་བདག་སོགས་མཐུན༷་པ༷འི་རྐྱེན༷་འབྱོར༷་པ༷་འདི་ལྟ་བུ་རབ༷་ཏུ༷་དཀོན༷་པའི་ཕྱིར༷་བརྩོན༷་འགྲུས༷་བརྩམ༷་འཚ༷ལ་ལོ༷། །གསུམ་པ། དལ༷༷་འབྱོ༷ར་དེ་ཉིད་དཔེ༷ས་མཚོ༷ན་ཏེ་རྙེད༷་པ༷ར་དཀ༷འ་བ༷་ཡ༷ང༌། མཚོ༷་དབུ༷ས་སུ་རླུང་གིས་གཡེ༷ངས་པའི༷་གཉའ༷་ཤིང༷་བུ་ག༷་གཅིག་པ་རུས༷་སྦལ༷་ཞར་བ་ལོ་བརྒྱ་བརྒྱ་ན་ཆུ་ཁར་ལན་རེ་ཡོང་བའི་མགྲི༷ན་པར་ཆུད༷་པ་ནི་སྲིད༷་ཀྱི༷་ང༷ན་སོང༷་གི་འགྲོ་བ་ལས༷་ཐར་ཏེ་མི༷ར་གྱུར༷་པ་ནི་དེ་ལས་ཀྱང་རྙེད༷་པར་དཀ༷འོ༑ ༑དེ༷་བཞི༷ན་དུ་རྩིག༷་ངོས༷་ཀྱི༷་ཞལ༷་ཞལ༷་ལོ༷གས་ལ༷་སྲན༷་མ༷་གཏོར་བ་ཆག༷ས་སྲི༷ད་ཀྱི༷། མི༷ར་གྱུར༷་ན༷་ཡ༷ང་ཡུལ༷་དབུས༷་སུ་སྐྱེ༷་བ༷་དཔེ་དེ་བས་དཀོ༷ན་ནོ། །དེ་བཞིན་དུ་མེ་ཏོག་ཨུ༷་དུ༷མྦཱ་ར༷་འཇིག༷་རྟེན༷་དུ་འབྱུང༷་དཀ༷འ་བ༷་དེ་བཞིན་དུ་སངས་རྒྱས་འབྱུང་བ་དཀོན་པ་དང༌། ཡང་དཔེ་དེ་བཞིན་དུ་དམ་ཆོས་གསུངས་པ་དང༌། དེ༷་བས༷་ཀྱང་ཆོས༷་སྒོར་ཞུག༷ས་པ་དང༌། ཞུགས་ཀྱང་ཡ༷ང་དག༷་པའི་ལ༷མ་དང་ཕྲད༷་པ་དེ་བས་ཀྱང་དཀོ༷ན་པ་ཡིན་ནོ། །གཞན་ཡང་ཁ༷བ་མིག༷་ཏུ་ར༷ས་ཡུག༷་ཆུད༷་པ༷་དཀ༷འ་བ་བས༷་ཀྱང༷༌། ཡང་དག་པའི་ལམ་རྙེད༷་ནས་དེ༷་དག༷་ཚུལ༷་བཞི༷ན་སྒྲུབ༷་པ་བྱེད་པ༷་དཀོ༷ན། རྒྱ་མཚོ༷འི་གླིང༷་དག༷་ན༷ས་ཡིད་བཞིན་གྱི་ནོར༷་བུ་རྙེད༷་པ་བས༷་ཀྱང༷་ཡང༷་དག༷་པའི་བླ༷་མ༷་རྙེད༷་པར༷་དཀ༷འ་བས༷་ན༷། ཚུལ་དེ༷་དག༷་བས༷མས་ལ༷་སྙིང་ནས་བརྩོན༷་པས༷་དམ་ཆོས་ཚུལ་བཞིན་དུ་སྒྲུབ༷་པར་འཚ༷ལ་ལོ༷། །
གསུམ་པ་དལ་འབྱོར་དོན་ཡོད་པར་བྱ་བ་ལ། དོན་མེད་ཀྱི་བྱ་བ་དོར་བ་དང༌། དོན་ཡོད་པར་སྒྲུབ་པ་གཉིས། དང་པོ།
རང་གཞན་ལ་གཏན་དུ་ཕན་པའི་དོ༷ན་མེ༷ད་པ་འཇིག་རྟེན་གྱི་བྱ༷་བ༷་རྣམས་དོར༷་ནས༷་ཇི་ལྟར་སྒྲུབ༷་པ༷འི་ཚུལ་ཡང༷༌། སྡུག་བསྔལ་ལས་གཏན་དུ་ཐར༷་པའི༷་རྒྱུར༷་འགྱུར༷་བའི་དགེ༷་བ༷་མ༷་གཏོག༷ས་པ༷་གཞན་ཐ་མལ་གྱི་བྱ་བ་གང༷་ཡང༷་སྙིང་པོ་མེད་པར་ཤེས་པས་དོར༷་ནས༷་ཡང་དག་པའི་ཆོས༷་ལ༷་བརྩོན༷་པར་བྱེད་དགོ༷ས་ཏེ༷། འཇིག་རྟེན་ཚེ་འདིའི་འཁྲུལ༷་བའི༷་བྱ༷་བ༷་ཐམས་ཅད་ནི་གཏན་དུ་ཕན་པའི་དོན༷་མེད༷་ཅིང་སྡུག༷་བསྔལ༷་གསུམ་གྱི་རྒྱུའ༷མ་དེ་དང་འབྲེལ་བ་ཡིན་ལ། རང་འཆི༷་དུས༷་མི༷་ཕ༷ན་ཞིང་སྙིང༷་པོ༷་ཅུང་ཟད་ཀྱང་མེ༷ད་པ་དེའི༷་ཕྱིར༷། དུག༷་སྦྲུལ༷་གྱི་གཟེ༷བ་བརྙེད་པའམ་རིམས་ནད་ཀྱིས་ཤི་བའི་གོས་དང་ཟས་དུག་ཅན་བཞི༷ན་ངེས༷་པར༷་སྤང༷་འཚ༷ལ་ལོ༷། །དེ་ཡང་ཚེ༷་འདི༷འི་བྱ་གཞག་སོ་ནམ་ཡུན་གྱི་དོན་སྲིད་མེད་པ་ཡུལ་ཞིང་གི་སོ༷་ཚིས༑ དེ་བཞིན་དུ་གྲོགས༷་དོན་མེད་ཁྱོ་ཤུག་དང༷་ཉེ་འབྲེལ། གྲོས༷་འདུ༷ན་དོན་མེད་ཚེ་འདིའི་ཆེ་ཐབས་དང་༷། ལོང༷ས་སྤྱོད༷་དོན་མེད་ཟས་ནོར་གྱི་གཉེར་ཁ། འཁྲུགས་པ་དོན་མེད་དགྲ་གཉེན་ཕྱོག༷གས་རི༷ས་ཀྱི་རྩོད་པ། གྲུབ༷་མཐའ༷་ཡུན་གྱི་དོན་སྲིད་མེད་པ་མཐར་འཛིན་གྱི་ལྟ་བ་ངན༷་པ༷་རྣམ༷ས་ད༷ལ་འབྱོར༷་ཆུད༷་གསོ༷ན་པར་བྱེད་ཅིང་ཕུང་༷ཁྲོལ༷་གྱི་རྩ་བ་ལ༷གས་པ༷ས་སྤང༷་བར་བྱའོ། །གཉིས་པ། དུས་རྟག༷་ཏུ༷་འདྲིས་པའི་དོན་མི་བརྗེད་པའི་དྲན༷་པ་དང་༷། དེའི་དོན་ལ་དཔྱོད་པའི་ཤེས༷་བཞི༷ན་དང་བླང་དོར་ལ་གཟོབ་པ་ལྷུར་ལེན་པ་བག༷་ཡོད༷་དང་ལྡན་པས༷། དལ༷་འབྱོར༷་འདི་ལ་བས༷མས་ཏེ༷་ཐ༷ར་པ༷འི་མཆོག་བྱང༷་ཆུབ༷་བསྒྲུབ༷་པར་བྱ་དགོས་ཏེ༑ དེ་ཡང་འགྲོ༷་བ་དང༌། ལྡང་བ་དང༌། འཆག་པ་དང༌། ཉལ༷་བ་དང༌། འ༷དུག་པ་དང་༷། ཟས༷་ཟ་བ་ལ༷་སོ༷གས་པ༷་ན༷འང་༷། ལེ༷་ལོ༷་ལ༷་སོ༷གས་པ་སྟེ་སྙོམ་ལས་དང༌། བཏང་སྙོམས་དང༌༑ གཡེངས་པ་དང༌། །འདུ་འཛི་དང༌། ལུས་ངག་ཡིད་གསུམ་མ་ཞི་བའི་ལུང་མ་བསྟན་བཅས་སྐྱོན༷་དྲུག༷་པོ་རྣམས༷་སྤང༷ས་ནས༷། མངོ༷ན་མ༷ཐོ་ལྷ་མི་དང་ངེས༷་ལེ༷གས་ཐར་པ་མཆོག་སྟེ་གནས་སྐབས་དང་མཐར་ཐུག་གི་དོ༷ན་ཆེན༷་པོ་བསྒྲུབ༷་པ༷་ན༷། བཀྲེས༷་པས༷་ཟས༷་དང༌། སྐོམ་པས་ཆུ་དང༌། དབུལ་པོས་ནོར་མཐོ༷ང་བ་ལ༷་སོག༷ས་པའི་དཔེ༷ས་མཚན་བཅས་མཚན་མེད་ཀྱི་དགེ་སྦྱོར་གང་ལའང་འདོམ་ཀ་མེད་པར་ཐད་ཀར་འཇུག༷་སྟེ༷་ཉིན༷་མཚ༷ན་ཀུན༷་ཏུ༷་སྡིག་པ་སྤང་ཞིང་དགེ༷་བ་ལ༷་བརྩོ༷ན་པར༷་བྱ༷འོ། །གསུམ་པ། དེ་ལྟར་དལ་འབྱོར་རྙེད་དཀའ་བར་བསམ་པ་དེ༷་ཡི༷་ཕན༷་ཡོ༷ན་ཚད་མེད་ཀྱང་བསྡུ་ན། ཚེ༷་འདི༷འི་བྱ་བ་དོན་མེད་དུ་ཤེས་ནས་བློས༷་ཐོང༷ས་ཤིང༷་ཕྱི༷་མ༷་དོན༷་དུ་གཉེ༷ར་བས་ལས་འབྲས་དང་མི་འགལ་བར་སྤྱོད་པ་དང༌། ཐོས་བསམ་སྒོམ་པའི་དོན་ལ་བརྩོ༷ན་འགྲུ༷ས་མེ༷་བཞི༷ན་འབ༷ར་བ་དང༌། དལ༷་ཁོ༷མ་མེ༷ད་པ༷ར་ཉིན་མཚན་དགེ༷་བ༷ས་དུས༷་འད༷འ་ཞིང༷་སྡིག་པའི་གྲོགས་པོ་སྤོང་བ་དང༌། འཁོར་བའི་འདུན་མ་བོར་བས་འཆི་དུས་སྤྲོ་དགའ་དང་བཅས་ཏེ་ཐར་པའི་ལམ་སྣ་ཟིན་པས་དམ་ཆོས་ཚུལ་བཞིན་སྒྲུབ་སྟེ་མྱུར༷་དུ༷་སྲིད༷་གསུམ༷་འཁོར་བའི་རྒྱ༷་མཚོ༷འི་ཕ༷་རོལ༷་ཞི་བ་མྱང་འདས་སངས་རྒྱས་ཀྱི་སར་འགྲོ༷་བར་འགྱུར་རོ། །ཐེ༷ག་པ༷་ཆེ༷ན་པོ༷འི་མ༷ན་ང༷ག་གི༷་བ༷སྟན་བཅོ༷ས་ཡི༷ད་བཞི༷ན་རི༷ན་པོ༷འི་མཛོ༷ད་ལ༷ས། ད༷ལ་འབྱོར༷་རྙེད༷་པ༷ར་དཀ༷འ་བ༷་བས༷མ་པ༷འི་ལེ༷འུ་སྟེ༷་བཅུ༷་གསུ༷མ་པའི་འགྲེལ་པའོ༷།། །།
༈ གཉིས་པ་རྟེན་མྱུར་དུ་དོན་ཡོད་པར་བྱ་བའི་ཕྱིར་མི་རྟག་པ་བསམ་པ་ལ། བསམ་པར་བྱ་བ་མདོར་བསྟན། དེའི་རང་བཞིན་རྒྱས་པར་བཤད། དེ་བསམ་པའི་ཕན་ཡོན་གསུམ། དང་པོ།
ཇི་སྐད་བཤད་པ་དེ༷་ལྟར༷་རྙེད༷་དཀའི༷་རྟེན་དལ༷་འབྱོར༷་ཕུན་ཚོགས་རྙེད༷་པར་གྱུར༷་ཀྱང་༷། འདུས་བྱས་ཡིན་ཕྱིར་སྐད༷་ཅི༷ག་གིས་མི༷་རྟག༷་ཅིང་འཇི༷ག་པ༷འི་ཆོས༷་ཅན༷་ཡིན་ཏེ༷། འདོད་གཟུགས་གཟུགས་མེད་ཀྱི་སྲིད༷་པ་གསུམ༷་པོ་མི་རྟག་སྒྱུ༷་མའི༷་རང༷་བཞི༷ན་བསླུ༷་བར༷་འགྱུར༷་བ་སྟེ་མྱུར་དུ་འཆི་བའི་རང་བཞིན་ལས་མ་འདས་སོ། །
གཉིས་པ་ལ་མི་རྟག་པའི་ཚུལ་བསམ་པ་དང༌། དེ་གོམས་པའི་ཚད་གཉིས། དང་པོ་ལ། འཆི་ངེས་པ། འཆི་ཚེ་གཞན་གྱིས་མི་ཕན་པ། དེས་ན་འཆི་བ་དྲན་པར་གདམས་པ་གསུམ། དང་པོ་ལ། མི་རྟག་པ་སོ་སོའི་རང་བཞིན་བསྟན་པ་དང༌། དེ་དག་གི་མཇུག་བསྡུ་བ་གཉིས། དང་པོ་ལ། རགས་པ་རྒྱུན་གྱི་མི་རྟག་པ་དང༌། ཕྲ་བ་སྐད་ཅིག་གི་མི་རྟག་པ་གཉིས། དང་པོ་ལ། རྒྱུན་འཇིག་པའི་མི་རྟག་པ་དང༌། རྒྱུན་འགྱུར་བའི་མི་རྟག་པ་གཉིས། དང་པོ་ལ། སྣོད་མི་རྟག་པ་དང༌། བཅུད་མི་རྟག་པ་གཉིས། དང་པོ།
འདི༷་ལྟར༷་རི་རབ་དང་བཅས་པའི་གླིང༷་བཞི༷འི་འབྱོར༷་པས༷་བརྒྱན༷་པ༷་ཡི༷་ཕྱི་སྣོད༷་ཀྱི༷་འཇི༷ག་རྟེན༷་ཀྱང་ནམ་ཞིག་མི༷་རྟག༷་པར་འཇི༷ག་སྟེ་ནམ་མཁའ་གཅིག་ཏུ་འགྱུར་བའི༷་དཔེ༷ས་ཆུ་ཡི་དབུ༷་བ༷་རྡོ༷ས་འདྲའི༷་སྙིང་པོ་མེད་པའི་ལུ༷ས་ཀྱང༷་དེ་ལྟར་མི་རྟག་སྟེ་མྱུར་དུ་འཇིག་པར་ཤེས༷་པ༷ར་གྱིས༷་ཤིག
གཉིས་པ་ལ། ལུས། འདུས་པ། ལོངས་སྤྱོད། བདེ་བ་མི་རྟག་པ་བཞི། དང་པོ།
སྤྱིར་འཛམ་གླིང་གི་ཚེ་ལ་ངེས་པ་མེད་ཅིང་བྱེ་བྲག་ད་ལྟ་ལྔ་བཅུ་ཁ་རལ་དུ་སོང་བས་ཚེ་ཐུང་བ་སྟེ། ད༷་ལྟའི༷་ས༷་སྟེང༷་ན་ཡོད་པའི་མི་དང་དུད་འགྲོ་སོགས་འགྲོ༷་བ༷་འདི༷་ཀུ༷ན་ཀྱ༷ང༌། ད་སྟེ་ལོ༷་བརྒྱའི༷་ན༷ང༷་དུ༷་ངེས༷་པར༷་མེད༷་ཅིང་ཤི་བར༷་འགྱུར༷་ལ། དེར་མ་ཟད་ཚེ་རིང་བསྐལ་པར་ཐུབ་པ་ནས་ཐུང་བ་སྐད་ཅིག་མ་དང་བར་མ་ལོ་ཟླ་ཞག་སོགས་ཐུབ་པ་གང་ཡིན་ཡང་འདྲ་སྟེ་སྐྱེས༷་པ༷་ཐམ༷ས་ཅད༷་རིམ༷་བཞི༷ན་དུ་རྒས་གཞོན་བར་མའི་གོ་རིམ་མེད་པར་འཆི༷་བ་མངོན་སུམ་དུ་གྱུར་པས༷་ཀྱང༷་བདག༷་གི༷་ཚེ༷་ཡང་དེ་དང་འདྲ་བར་མྱུར་དུ་འགྲོ༷་ཞིང་འཆི༷་བར༷་འགྱུར༷་བ༷་སོམ༷ས་ཤིག གཉིས་པ། གཞན་ཡང་ཚོ༷ང་འདུ༷ས་ཀྱི་ས་དང༌༑ ལམ་གྱི་གཞི༷་མདོ༷་དང༌། མགྲོན༷་ཁང༷་གི་གན༷ས་རྣམས༷་སུ༷། ཕྱོག༷ས་ཀྱི༷་སྐྱེ༷་བོ༷་མང་པོ་འདུས༷་ཤིང་༷མྱུར་དུ་ཕྱོགས་ཕྱོགས་སུ་གྱེས༷་པ༷འི་དཔེ༷ས། ད་ལྟ་བདག་དང་དགྲ་གཉེན་བར་མའི་སེམས་ཅན་གནས་གཅིག་ཏུ་འདུས༷་པ༷་འདི་རྣམས་ཀྱང་ཡུན་རིང་མི་འགྲོགས་པར་མྱུར་དུ་འབྲལ༷་ཞེ༷ས་ངེ༷ས་པ༷ར་སྙིང་༷ནས༷་བས༷མ་པར་བྱའོ། །གསུམ་པ། སྔོན་ལོ༷ངས་སྤྱོད༷་དང་འབྱོར༷་པ༷་ཕུན༷་སུམ་ཚོག༷གས་པ་དང༷་ལྡན༷་པའི༷་གྲོང༷་རྣམ༷ས་དེང་སང་སྟོངས་ཤིང༷་མེད༷་པར༷་གྱུར༷་པའི༷་དཔེ༷ས། བདག་གི་ནོར་རྫས་ཁང་པ་སོགས་བསགས༷་པ༷འང་ངེས་པར་འཛ༷ད་ཅེས༷་ནོར༷་རྣ༷མས་གང༷་ལ༷་ཡང༷་མི༷་རྟག༷་སྙིང༷་པོ༷་མེ༷ད་པས༷་གང་ལའང་མ༷་ཆག༷ས་པར་ཆོས་ཕྱོགས་སུ་བཏང་ནས་སྙིང་པོ་ལེན་པ་ལ་བརྩོན་པར་བྱའོ༷། །བཞི་པ། མཐོ༷་རིས༷་ཀྱི་གྲོང༷་གི༷་འབྱོར༷་པས༷་མངོ༷ན་པར་མཐོ༷་བ༷་ལྷའི་དབང་པོ་བརྒྱ་བྱིན་དང་མིའི་འཁོར་ལོས་སྒྱུར་བའི་རྒྱལ་པོ་སོགས་ཀྱང་ཤི༷་བའི༷་འོ༷ག་ཏུ་༷རང་དབང་མེད་པར་ངན༷་འགྲོ༷ར་ལྟུང་༷བའི༷་དཔེ༷ས། རང་ཉིད་ཅུང་ཟད་འབྱོར༷་ཚེ༷་དེའི་དྲེག༷ས་པ༷ས་སྙེམ༷ས་པ༷་མེད༷་པར༷་དུལ་ཞིང་བག་ཡོད་པར་མཛོ༷ད་ཅིག
གཉིས་པ་རྒྱུན་འགྱུར་བའི་མི་རྟག་པ།
ཕྱི༷་སྣོད་འཇིག་རྟེན་འཛམ་གླིང་འདིར་ཡང་སྔོན་རྫོགས་ལྡན་གྱི་དུས་དང༌། སུམ་ལྡན་དང༌། ཉིས་ལྡན་དང༌། ཐ་མ་རྩོད་ལྡན་གྱི་དུས་བཞིར་འགྱུར་བ་དང༌། ནང༷་བཅུད་མི་ཚེ་གཅིག་ལའང་བཙས་པ་བུ་ཆུང་གི་དུས། བྱིས་པ་གཞོན་པའི་དུས། དར་ལ་བབ་པའི་དུས། རྒས་ཤིང་འཁོགས་པའི་དུས༷་དང་བཞི༷ར་ན༷་ཚོད༷་འགྱུར་བ་དང༌༑ ལོ་གཅིག་ལའང༌། དཔྱིད་ས་བོན་རྨོ་རྐོའི་དུས། དབྱར་ལོ་འདབ་རླན་རྒྱས་དུས། སྟོན་འབྲས་བུ་བཅུད་རྫོགས་ཀྱི་དུས། དགུན་ས་སྐམ་རྡོ་འཁྱགས་ཀྱི་དུས་དང་བཞིར་འགྱུར༷་བས༷་ཀྱང༷་མི༷་རྟག༷་འཆི༷་བར༷་ངེ༷ས་ཀྱིས༷་རྟག༷་འཛི༷ན་སྤོང༷ས་ལ་མྱུར་དུ་ཆོས་ལ་བརྩོན་པར་མཛོད་ཅིག ༑གཉིས་པ་ཕྲ་བའི་མི་རྟག་པ། འདི་ལྟར་གཟུག༷ས་སོགས་རགས་པར་སྣང་བའི་ཆོས་རྣམས་ནི༷་མི་རྟག་ཅིང་བདེན་པར་མེད་དེ་གཟུགས་མཐའ་རྡུལ༷་ཕྲན༷་ཆ་མེད་དང༌། དུས༷་ཀྱི་མཐའ་ནི༷་སྐད༷་ཅིག༷་ཆ་མེད་ལས་མ༷་འདས་ཤིང༌། དེ་ཡང་བ༷ར་སྣང༷་གི་གློག༷་འགྱུ༷་བ་དང༌། རི་གཟར་གྱི་འབབ་ཆུ་བཞིན༷་དུ༷་སྐད་ཅིག་གིས་འགྱུར་ཞིང་སྐྱེ་འགག་བྱེད་པས་མི༷་རྟག༷་པས༷་ཡུལ་ལ་ཞེན་པ་སྤོང་ལ་མྱུར༷་བ་ཉི༷ད་དུ༷་དམ༷་པའི༷་ཆོས༷་སྒྲུབས༷་ཤིག༷་ཅེས་གདམས་པའོ། །
གཉིས་པ་དོན་བསྡུ།
ཕྱི་སྣ༷་ཚོག༷ས་སྣང་བ་སྣོད༷་ཀྱི་ཁྱད་པར་དང་༷། ནང་བཅུད་ཀྱི་འགྲོ༷་བ༷་ཀུན་ཀྱང་མི་བརྟན་པར་གཡོ༷་སྟེ་འཇིག་པར་འགྱུར༷་ཞིང་༷སྒྱུ༷་མ༷་དང་ཆུ༷་ཤིང༷་བཞི༷ན་དུ༷་སྙིང༷་པོ༷་མེད༷་པ་ཞིག་གཤིས་ཀྱིས་ཡིན་པ་དེ༷འི་ཕྱིར༷་མི༷་རྟག༷་ཅེས༷་བྱ༷་བས་འཁོ༷ར་བ༷་འདི༷་བདག་ཏུ་བྱས་པའམ་བད༷ག་གིར་བྱས༷་ནས་བཟུང༷་ཞེས་པ་ཏིང་ངེ་འཛིན་གྱི་རྒྱན་ཏེ་དགོས་པ་ཚངས་རིས་སོགས་སྣོད་བཅུད་ཀུན་ཀྱང་མི་རྟག་པའི་གཞན་དབང་ཅན་ཡིན་གྱི་རང་དབང་མེད་ཅེས་སྟོན་པའི་ཚིག་གི་ཉམས་བཏོན་པ་ཡིན་ཏེ། རྡོ་འཕང་གི་མདོར། འདི་ལས་སྟོབས་ཆེ་བ་མི་རྟག་པ་ཞེས་གསུངས་པ་བཞིན་ནོ། །དེས་ན་མི་རྟག་པས་བདག་ཏུ་བཟུང་སྟེ༷་བཏང༷་བ༷་འག༷འ་ཡང༷་མེ༷ད་དོ། །རྒྱུ་འབྱུང༷་བཞི༷་འདུས༷་པ་ལས་བྱུང་བའི་ཕྱིར༷་སྣོད༷་བཅུད༷་ཐམས་ཅད་དུས་ནམ་ཞིག་ངེས་པར་འཇིག༷་པ༷་ཅན༷་ཡིན་ལ། རྒྱུན་མ་ཞིག་གི་བར་དེར་ཡང་ལུས༷་ཅན༷་རྣམས་ཀྱང་སྐད་ཅིག་གིས་གཡོ༷་བའི༷་གྲོང༷་ཁྱེར༷་རྙིངས༷་ཤིང་མྱགས་པ༷ར་འགྱུར༷་བ་སྟེ། དེ་ཡང་སྐྱེས་པའི་ཐ་མ་འཆི། འདུས་པའི་ཐ་མ་འབྲལ། བསགས་པའི་ཐ་མ་འཛད། མཐོན་པོའི་ཐ་མ་ལྷུང་བ་སྟེ་མི་རྟག་པའི་མཐའ༷་བཞི༷ས་བསྡུས༷་པའི་ཕྱིར༷་རྟག༷་པ༷་འག༷འ་ཡ༷ང་མེ༷ད་དོ། །ཁྱད་པར་སྐྱེས་བུའི་ཚེ༷་ལ༷་ངེ༷ས་པ་མེད༷་ཅིང་ནམ༷་འཆི༷་ཆ༷་མེད༷་པ༷ས་བདག་ངེས༷་པར༷་འཆི༷་ཞེས༷་སྙིང༷་ནས༷་བས༷མ་པར༷་བྱའོ༷། །
གཉིས་པ་འཆི་ཚེ་གཞན་གྱིས་མི་ཕན་པ་ལ། འཇིག་རྟེན་གྱི་བྱ་བས་མི་ཕན་པ་དང༌། དམ་པའི་ཆོས་ཀྱིས་ཕན་ཚུལ་གཉིས། དང་པོ་ལ། གང་གིས་ཀྱང་འཆི་བ་ལ་མི་བསྟོངས་པ་དང༌། གང་ལའང་ཡིད་བརྟན་མེད་ཚུལ་གཉིས། དང་པོ།
རང་ཉིད་འཆི༷་བ༷ར་གྱུར༷་པའི་ཚེ༷་རྟེན་པའི་གནས༷་དང༷་བསགས་པའི་ལོང༷ས་སྤྱོད༷་དང༷་འབྲེལ་བའི་གཉེན༷་དང༷་ལུས་ཀྱི་དཔ༷འ་རྩལ༷་དང་མཐུ་སྟོབས་ཀྱི་དཔུ༷ང་གཉེ༷ན་ཚངས་དབང་སོགས་ལྷ་དང་སྨན་དང་སྨན་པ་ཟས་གོས་ལ༷་སོ༷གས་ཐམས་ཅད་ཀྱིས༷་ཀྱང་སྟོང༷ས་པ༷་སྟེ་ཕན་པ་འག༷འ་ཡང་མེད༷་པས་འཆི་དུས་ཕན་པའི་དམ༷་པའི༷་ཆོས༷་སྒྲུབ༷ས་ཤིག༷་ཅེས་གདམས་པའོ། །གཉིས་པ། གང་དུ་ཚོང༷་འདུས༷་ཀྱི་མགྲོན༷་པོ་དར་ཅིག་ཚོགས་ཀྱང་གྱེས་ནས་འགྲོ་ལ་ལམ་དུའང་འཇིགས་པའི་དགྲ་ཡོད་པར་ལྟར་རང་ཅག་སོ་སོར་གྱེས་པའི་ཚེ་ནའང་འཆི་བདག་གི་བདུད་དང༷་བར་དོའི་འཁྲུལ་སྣང་སོགས་ཀྱི་འཇིགས་པ་མཐའ་ཡས་ཤིང༌། རང་གི་ལུས་ནི་ཆུ༷་འགྲམ༷་གྱི་ལྗོན༷་ཤིང༷་དང༷་འདྲ་ལ་འཆི་བདག་ཆུ་བོ་དང་འདྲ་བས་བརྐོ། འབྲུག༷་དང་བྲག་ཆའི་སྒྲ༷་རྗེས་མེད་པ་ལྟར་བསྟོད་སྨད་སོགས་ཀྱང་དེ་དང་འདྲ། སྤྲིན༷་དང༷་ན་བུན་ལྟར་སེམས་ཀྱི་རྟོག་པ་ཐམས་ཅད་ཀྱང་ཡལ་ནས་འགྲོ། འགྲོ༷་བ༷་སྔར་ཤི་བ་དང་ད་ལྟར་ཤི་བ་རྣམས་ལ་བསམས་ཏེ་རང་ལ་ནང་དུ་སྦྱར། ཉི༷་ཟླའི༷་འགྲོ༷ས་དང་མར་མེ་ཤི་བ་སོགས་ལ་བལྟས་ཏེ། རང་གི་ཚེ་མི༷་རྟག༷་ཅིང་གཡོ༷་བ༷ས་མྱུར༷་དུ༷་འཆི༷་བ༷་སོམ༷ས་ཤིག
གཉིས་པ་ཆོས་ཀྱིས་ཕན་ཚུལ།
འཆི༷་བའི་དུས༷་དང་བར་དོ་སོགས་སུ་སྐྱབས་དང་དཔུ༷ང་གཉེ༷ན་ནི་བླ་མ་དང་དཀོན་མཆོག༷་རིན་པོ་ཆེ་རྣམ་པ་གསུམ༷་ཡི་དམ་དང་མཁའ་འགྲོའི་ཚོགས། ཆོས་སྤྱོད་དགེ༷་སྦྱོར་ཚོ༷གས་གཉིས་སོགས༷་ཏེ༷༑ དེས་ལམ་སྣ་འདྲེན་ཞིང་བར་ཆད་སེལ་ལ་བདེ་ཆེན་ཐར་པའི་གོ་འཕང་མཆོག་ཐོབ་པའི་ཕྱིར༑ དམ༷་པ༷་བ༷སྟེན་ཞིང༷་དེས་བསྟན་པའི་སྙིང་༷པོ༷འི་དོ༷ན་སྒྲུབ༷་པར་འཚ༷ལ་ལོ། །གསུམ་པ༑ ཟ་འཆག་ཉལ་འདུག་སོགས་སྤྱོད༷་ལ༷མ་ཀུན༷་ཏུ༷་འཆི༷་བ༷་མི་རྟག་པ་དྲ༷ན་པ༷ར་བྱ༷་ཞི༷༷ང་ཡང་དག་པའི་ལམ་ལ་བསྐུལ་མ་གདབ་པར་བྱ་སྟེ། མྱང་འདས་ལས། ཞིང་རྨོ་བ་རྣམས་ཀྱི་ནང་ནས་སྟོན་གྱི་ལོ་ཐོག་རྙེད་པ་འདི་ཉིད་མཆོག་གོ །རྗེས་ཐམས་ཅད་ཀྱི་ནང་ནས་ཁྱུ་མཆོག་གི་རྗེས་མཆོག་གོ །འདུ་ཤེས་ཐམས་ཅད་ཀྱི་ནང་ནས་མི་རྟག་པ་དང༌། འཆི་བའི་འདུ་ཤེས་མཆོག་གོ༑ ༑འདིས་ནི་ཁམས་གསུམ་གྱི་འདུ་ཤེས་ཐམས་ཅད་ཟློག་པར་བྱེད་དོ། །ཞེས་གསུངས།
གཉིས་པ།
དེ་ཉིད་གོམ༷ས་པ༷འི་ཚད༷་ནི༷་ཕྱི་ནང་གི་འདུས༷་བྱས༷་ཀྱི་དངོས་པོ་ཐམས་ཅད་མི་རྟག་པར་འཇི༷ག་པར༷་མཐོ༷ང་བས་ཞེན་ཆགས་མི་སྐྱེ་ཞིང༌། དགེ་ལ་བརྩོ༷ན་འགྲུས་མེ་འབར་བ་དང་འདྲ་བར་ལྡན༷་པ་དང༌། འཁོར་བའི་སྡུག་བསྔལ་ལ་འཇི༷གས་སྐྲག་སྐྱེ་བ་ད༷ང༌། དོན་མེད་ཚེ༷་འདི༷འི་བྱ༷་བ༷་འདོ༷ར་བ་དང༌། སྐད༷་ཅིག༷་ཙམ༷་ཡང༷་ཐ༷་མལ༷་སོས་དལ་དུ་མི༷་སྡོད༷་པར་སྒོ་གསུམ་དགེ་བ་ལ་སྤྱོད་ཅིང༷༌། འཁོར་བ་ལས་ངེ༷ས་འབྱུང༷་དང་སྐྱོ༷་ཤ༷ས་སྐྱེ་བ་དང་ཚེ་འདིའི་བྱ་བ་ལ་བློ༷་སྣ༷་ཐུང༷་བ༷་འབྱུང་༷སྟེ་མི་རྟག་པ་སྙིང་ནས་གོམས་པའི་རྟགས་ཚད་དོ། །གསུམ་པ། མི་རྟག་པ་གོམས་པ་དེ༷་ཡི༷་ཕན༷་ཡོ༷ན་ཤིན༷་ཏུ༷་མཐ༷འ་ཡ༷ས་ཏེ༷། གཤེད་མས་ཟིན་པ་དང༌། རི་དྭགས་རྒྱ་ལ་ཆུད་པ་དང་འདྲ་བར་མཐོང་བས་འཁོ༷ར་བའི༷་ཉེས༷་པ་སྤོང༷་བ་དང༌། སྔར་མེད་པའི་ཡོན༷་ཏན༷་མང་པོ་ངང༷་གིས༷་འདུ་སྟེ། རྟག༷་འཛི༷ན་ལས༷་གྲོལ༷་བའམ་བློ་ལོག་པ་དང༌། དགྲ༷་གཉེ༷ན་ལ་ཆག༷ས་སྡང༷་ཞིག༷་པ་དང༌། རྟག་ཏུ་དགེ༷་བ་ལ༷་རབ༷་ཏུ་བརྩོན༷་པ་དང༌། ཚེ༷་འདི༷་འཁྲུལ༷་པར༷་ཤེས༷་པ་དང༌། བསོད་ནམས་དང་ཡེ་ཤེས་ཀྱི་ཚོ༷གས་གཉིས༷་རབ༷་ཏུ་རྫོག༷ས་པ་དང༌། ཆོས་དང་མཐུན་པའི་གྲག༷ས་པ་དང་ལྡན༷་པ་དང༌། སངས་རྒྱས་དང་བྱང་ཆུབ་སེམས་དཔའ་སོགས་ལྷ༷་རྣམས་ཀྱིས་དགོངས་པའམ་གཟི༷གས་ཤིང༷༌། བདེ༷་བར༷་ཚེ༷་ཡི༷་དུས༷་བྱེད༷་པ་དང༌། ཤི་ནས་ཀྱང་མཐོ༷་རིས༷་ལྷ་མིའི་འཇིག་རྟེན་དུ་འ༷གྲོ་ཞིང༌། རྟེན་དེར་ཡང་ལམ་གྱི་མཐུན་རྐྱེན་ཐམས་ཅད་ཚོགས་ནས་མྱུར༷་དུ༷་འཆི༷་བ་མེད༷་པའི་བདུད༷་རྩིའི༷་གོ༷་འཕ༷ང་མཆོག་སངས་རྒྱས་ཉིད་ཐོབ༷་པར་འགྱུར་རོ། །ཐེག༷་པ༷་ཆེ༷ན་པོའི༷་མ༷ན་ང༷ག་གི༷་བ༷སྟན་བཅོ༷ས་ཡི༷ད་བཞི༷ན་རི༷ན་པོ༷་ཆེའི༷་མཛོ༷ད་ལ༷ས༑ ཚེ༷་མི༷་རྟག༷་པར༷་བས༷མ་པ༷འི་ལེ༷འུ༷་སྟེ༷་བཅུ༷་བ༷ཞི་པའི༷་འགྲེལ་པའོ༷།། །།
༈ གཉིས་པ་སེམས་ལ་ཆོས་སྣང་བའི་བསམ་བྱ་དད་པ་ལ། བསམ་བྱ་མདོར་བསྟན། དེ་རྒྱས་པར་བཤད། དེ་ཡི་ཕན་ཡོན་གསུམ། དང་པོ།
དེ༷་ལྟར༷་འདུས་བྱས་མི༷་རྟག་པར་རྟོག༷ས་པའི༷་རང༷་བཞི༷ན་གྱི་རྗེས༷་སུ། དཀར་ཆོས་ཀུན་གྱི་རྩ་བ་གཅི༷ག་ཏུ༷་གཅེ༷ས་པ༷་དད༷་བའི༷་དཔུང༷་ཚོག༷ས་བསྐྱེད༷་པར་བྱ་སྟེ། རིན་ཆེན་ཕྲེང་བ་ལས། དད་པ་ཉིད་ཕྱིར་ཆོས་ལ་བརྟེན། །ཤེས་རབ་ལྡན་ཕྱིར་ཡང་དག་རིག །འདི་གཉིས་གཙོ་བོ་ཤེས་རབ་སྟེ། །དེ་ཡི་སྔོན་འགྲོ་དད་པ་ཡིན༑ ༑ཞེས་སོ། །
གཉིས་པ་ལ། དད་པའི་རང་བཞིན། དེ་བསྐྱེད་དགོས་པའི་རྒྱུ་མཚན། ཇི་ལྟར་བསྐྱེད་པའི་ཚུལ་གསུམ། དང་པོ།
སྤྱིར་གཞུང་རྣམས་ལས་དད་པའི་རྣམ་གྲངས་དབྱེ་བསྡུ་མང་དུ་གསུངས་ཀྱང༌། འདིར་དྲུག་སྟེ། འདོ༷ད་པ༷འི༷་དད༷་པ༷་ནི། ངོ་བོ་འཁོར་འདས་རྒྱུ༷་འབྲས༷་བླང༷་དོ༷ར་དུ་བྱེད༷་པའོ། །ངེས་ཚིག་དཀར་པོའི་ཆོས་ལ་འདོད་ཅིང་སྤྲོ་བས་སོ། །དབྱེ་ན༑ འཁོར་བ་སྤོང་འདོད། མྱང་འདས་ཐོབ་འདོད། དེ་གཉིས་ཀྱི་རྒྱུ་ཀུན་བྱང་ལ་བླང་དོར་བྱེད་པ་གསུམ་མོ། །མཐུན་དཔེ་ནི། འདོད་ཅན་ནོར་ཚོལ་བ་ལྟ་བུའོ། །རྒྱུད་ལ་སྐྱེས་པའི་རྟགས་ཚད་ནི། འཇིག་རྟེན་གྱི་བྱ་བ་ལ་མི་མོས་ཤིང་ཐོས་བསམ་སྒོམ་སོགས་ལ་འཇུག་པའོ༑ ༑ཕན་ཡོན་ནི། ཡོན་ཏན་འཕེལ་ཞིང་ཉེས་ཀུན་འགོག་པའོ། །དེ་བཞིན་དུ། མོས༷་པའི༷་དད༷་པ༷། ངོ་བོ་བླ་མ་མཆོག་གསུམ་སྟེ་ཡུལ༷་མཆོག༷༷༷་ལ་སེ༷མས་རབ༷་ཏུ་གཞོ༷ལ་བ་སྟེ་དགའ་བ༑ ངེས་ཚིག་ཡུལ་མཆོག་དེ་རྣམས་ཀྱི་རྗེས་སུ་འཇུག་པར་མོས་པ། དབྱེ་བ། བླ་མར་བསྟེན་བྱ༑ སངས་རྒྱས་བསྒྲུབ་བྱར། ཆོས་ལ་ལམ། དགེ་འདུན་གྲོགས་སུ་མོས་པ་བཞི། མཐུན་དཔེ་བུ་མའི་ཕྱིར་འཕྲེང་བ་ལྟ་བུ། རྟགས་ཚད་ཡུལ་དེ་རྣམས་ཀྱི་མཚན་ཐོས་པའམ་དྲན་པ་ཙམ་གྱིས་རྟགས་ལུས་ངག་ལ་འཆར་བ། ཕན་ཡོན་སེམས་མཆོག་སྐྱེ་ཞིང༌། རྟག་ཏུ་དཀོན་མཆོག་དང་མི་འབྲལ་བའོ། །གུས༷༷༷་པའི༷་དད༷་པ༷། ངོ་བོ་བཀའ་ལས་མི་འདའ་ཞིང་བ༷ག་ཡོ༷ད་མཆོག༷་དང༷་ལྡན༷་པ། ངེས་ཚིག་སྒོ་གསུམ་ཡུལ་གོང་མ་ལ་འདུད་པ། དབྱེ་ན། ལུས། ངག་ཡིད་ཀྱིས་བཀུར་བ་གསུམ། མཐུན་དཔེ་རྒྱལ་པོ་ལ་འབངས་ཀྱིས་བཀུར་བ་ལྟ་བུ། རྟགས་ཚད་ང་རྒྱལ་དང་ཁེངས་སེམས་མེད་པ། ཕན་ཡོན་དགེ་རྩ་སྡུད་པ་དང༌། རང་གི་སེམས་དུལ་ཞིང་གཞན་སེམས་སྲུང་བའོ། །དང་བའི༷་དད༷་པ༷། ངོ་བོ་ཡུལ་གོང་མ་རྣམས་ཀྱི་ཡོ༷ན་ཏན༷་ལ་སེམ༷ས་རབ༷་ཏུ་དང༷་བ། ངེས་ཚིག་གཡོ་སྒྱུའི་དྲི་མ་མེད་པས་སེམས་དང་བ། དབྱེ་ན། ཀུན་རྫོབ་སྣང་ཆའི། དོན་དམ་ཤེས་རབ་ཀྱི། ཟུང་འཇུག་ཆ་མཉམ་གྱི་དགེ་བ་ལ་དང་བའི་དང་བ་གསུམ། མཐུན་དཔེ་ནོར་བུ་ཆུ་དྭངས་ཀྱིས་རྙོག་མ་སེལ་བ་ལྟ་བུ། རྟགས་ནི་སྒོ་གསུམ་སྡིག་དང་མི་འདྲེ་བར་དགེ་ལ་སྤྲོ་བ། ཕན་ཡོན་རྒྱལ་བའི་ཆོས་ལ་རབ་དགའ་སྐྱེ་བ་སོགས་སོ། །ཡི༷ད་ཆེས༷་པའི༷་དད༷་པ༷་ནི། ངོ་བོ་གཞི་ལམ་འབྲས་བུའི་ཆོས༷་ལ༷་ཐེ༷་ཚོམ༷་ཟ༷ད་པ། ངེས་ཚིག་དེ་སྟོན་པའི་ལུང་དང་རིགས་པ་ལ་ཡིད་ཆེས་པ། དབྱེ་ན། འཁོར་བ་རྒྱུ་འབྲས་སྤང་བྱ། འདས་པ་རྒྱུ་འབྲས་བླང་བྱ། ལུང་མ་བསྟན་དགོས་མེད་དུ་ཡིད་ཆེས་པ་གསུམ། མཐུན་དཔེ་སྟོན་གྱི་ལོ་ཐོག་ལ་ཡིད་ཆེས་པས་སོ་ནམ་བྱེད་པ་ལྟ་བུ། རྟགས་ཚད་བླ་མ་དང་མཆོག་གསུམ་ལ་ཡིད་ཆེས་པའི་ངེས་ཤེས་ཐོབ་པ། ཕན་ཡོན་དབང་པོ་རྣོ་བ་དང་དད་པའི་སྟོབས་ལ་གཞན་གྱིས་མི་བརྫི་ཞིང་ཉོན་མོངས་སེལ་བའོ། །ཆོས་ཟབ་མོ་ལ་ངེ༷ས་པར་སེ༷མས་པའི་དད༷་པ༷་ནི། ངོ་བོ་ཐོ༷ས་བས༷མ་སྒོམ༷་པ༷་ཡི༷་ཆོས༷་ཀྱི་མཆོ༷ག་ངེས་དོན་སྙིང་པོ་རྣམ༷ས་ལ༷་ལྷག༷་པར༷་དད༷་པའོ༷། །ངེས་ཚིག་དེའི་དོན་མཐོང་ནས་ངང་ལ་འཇོག་པ། དབྱེ་ན་ངེས་དོན་གྱི་གཞུང་ཐོས་པ་དང༌། བསམ་པ་དང༌། སྒོམ་པ་ལ་ངེས་པར་སེམས་པའི་དད་པ་གསུམ། མཐུན་དཔེ་རྡོའི་ནང་ནས་གསེར་རྙེད་པ་འཆང་བ་ལྟར་ཡང་དག་པའི་ཆོས་ལ་གཅེས་སྤྲས་བྱེད་པ། རྟགས་ནི་ཉིན་མཚན་དུ་ཉམས་ལེན་དང་མི་འབྲལ་བ། ཕན་ཡོན་ནི་མྱུར་དུ་སངས་རྒྱས་ཀྱི་གོ་འཕང་ཐོབ་པར་བྱེད་པའོ༷༑ ༑དེ་ལྟར་དྲུག་པོའང་བསྡུ་ན་དང་འདོད་ཡིད་ཆེས་ཀྱི་དད་པ་གསུམ་དུ་འདུ་སྟེ། མོས་པ་དང༌། གུས་པ་དང༌། དང་བ་གསུམ་ནི་དད་པའི་དད་པ་དང༌། འདོད་པ་དང༌། ཡིད་ཆེས་གཉིས་ནི་ཡིད་ཆེས་ཀྱི་དད་པར་གཏོགས་ལ། ངེས་སེམས་ནི་འདོད་པའི་དད་པ་ཉིད་ཡིན་ཏེ༑ ལམ་མ་ནོར་བ་ལ་ཞུགས་པས་འཁོར་བ་སྤང་ཞིང་ཐར་པ་འདོད་པའི་ཕྱིར་རོ། །
གཉིས་པ་ལ། དད་པ་དང་ལྡན་པའི་ཡོན་ཏན། མི་ལྡན་པའི་ཉེས་དམིགས་གཉིས། དང་པོ།
དད༷་པའི༷་རང༷་བཞིན་ས༷་གཞི༷་བཟ༷ང་པོ༷་སྟེ་ཞིང་ས་གཤིན་པོ་དང་འདྲ༷་སྟེ་དཀར་པོའི་ཆོས༷་ཀུན༷་གྱི་གཞི༷ར་གྱུར༷་ཅིང་དགེ༷་ཚོག༷ས་ཀྱི་ལོ་ཏོག་རྣམ༷་པར་འཕེ༷ལ་བར་བྱེད༷་དོ། །དེ་བཞིན་དུ་དད༷་པ༷་གཟི༷ངས་དང་འདྲ༷་སྟེ་སྲི༷ད་པའི༷་ཆུ༷་བོ༷་ལས་སྒྲོལ༷། སྐྱེལ༷་མ༷་དཔའ་བོ་དང༷་འདྲ༷་སྟེ་བདུད༷་དང༷་ཉོན༷་མོང༷ས་ལས་སྐྱོབ༷། བཞོན༷་པ༷་བཟང་པོ་དང༷་འདྲ༷་སྟེ་ཐར་པའི༷་གླིང༷་དུ༷་འདྲེ༷ན། ནོར༷་བུའི༷་རྒྱལ༷་པོ་ལྟར༷་ཅི༷་བས༷མ་པའི་རེ་བ་འགྲུབ༷་པ༷་སྟེ༷། དཔའ༷་བོ༷་དང༷་འདྲ་༷སྟེ་སྡིག༷་ཏོ༷་མི་དགེ་བའི་ཆོས་ཀུན་ཟིལ༷་གྱིས༷་ག༷ནོན། དེས་ན་ཚོག༷ས་བས༷གས་པར་གྱུར་པའི་དམ༷་པ༷་སྟེ་འཕགས་པ་རྣམ༷ས་ཀྱི༷་ནོར༷་བདུན་གྱི་ནང་ནས་རྩ་བར་གྱུར་པས་ན་མཆོག༷་ལ༷གས་སོ། །གཉིས་པ༑ ཆོས་ཀྱི་སྐལ༷་བ་མེ༷ད་པ་རྣ༷མས་ལ༷་དད༷་པ༷་ཅུང༷་ཟད༷་ཀྱང་མེ༷ད་པས་དེ༷་ཡི༷་སྐྱོན༷་ནི༷་ཤིན༷་ཏུ༷་མཐའ༷་ཡ༷ས་པ་དང་ལྡན༷་ཀྱང་རེ་ཞིག་བསྡུ་ན། རྒྱ་མཚོའི༷་གཏིང༷་གི་རྡོ༷་སྟེང་དུ་མི་འབྱུང་བ་དང་འདྲ༷་སྟེ་ཐ༷ར་པ༷འི་སྐམ༷་དང༷་བྲལ༷་ཏེ་སྐམ་སར་འབྱུང་མི་སྲིད། མཉེན༷་པ་མེད༷་པའི་གྲུ༷་དང་འདྲ༷་སྟེ་སྲིད༷་མཚོ་ལས༷་སྒྲོལ༷་དུས༷་མེད༷། ལ༷ག་རྡུམ༷་གསེར་གླིང་དུ་ཕྱིན༷་པ་དང་འདྲ༷་སྟེ་དགེ༷་བའི༷་བགོ༷་སྐལ༷་ལོན་པ་མེད༷། ས༷་བོན༷་མེས་ཚིག༷་པ་དང་འདྲ༷་སྟེ་བྱང༷་ཆུབ༷་ཀྱི་མྱུ༷་གུ༷་མེད༷། ལོང༷་བ༷་ལྷ་ཁང་དུ་ཕྱིན་པ་དང༷་འདྲ༷་སྟེ་ཆོས༷་ཀྱི་གཟུ༷གས་སྣང༷་བ༷་མེད༷། རྒྱ་མཚོའི་རྦ་ཀློང་འཁོ༷ར་བའི་དོང༷་ཟབ་མོར་ཆུད༷་པ་དང་འདྲ༷་སྟེ་གཏན༷་དུ༷་འཁོ༷ར་བར་འཁྱམ༷ས་སོ། །སྐབས་འདིར་འགྲེལ་ཆེན་དུ་སྦྱང་མོ་ཞེས་འདུག་ཀྱང་སྔོན་གྱི་ཡིག་རྙིང་ཟུར་ཆུང་པའི་ཞལ་གདམས་བརྒྱད་ཅུ་པར། གཡང་མོ་འཁོར་དོང་དུ་ཚུད་པ་དང་འདྲ་སྟེ་སྡུག་བསྔལ་གྱི་གནས་ནས་མི་ཐར་ཞེས་འདུག་པས་གཡང་མོ་ལུག་གི་མིང་ཡིན་པས་དེ་ལྟར་ཡིན་ནམ་སྙམ་སྟེ་བརྟག་པར་བྱའོ། །དེས་ན་ནམ་ཡང་བྱང་ཆུབ་ཐོབ་མི་སྲིད་པའི་སྐྱོན་ཡོད་དོ། །
གསུམ་པ་ལ། དང་པོ་དད་པ་བསྐྱེད་པ༑ མཐར་བརྟན་པར་བྱ་བ་གཉིས། དང་པོ་ལ། རྒྱུ་རྐྱེན་འབྲས་བུའི་རྣམ་པར་གཞག་པ་དང༌༑ དེ་དག་གི་མཇུག་བསྡུས་ཏེ་དད་པར་གདམས་པ་གཉིས། དང་པོ་ལ། དད་པ་སྐྱེ་བའི་རྒྱུ། སྤེལ་བའི་རྐྱེན། འབྲས་བུ་གོམས་པའི་ཚད་གསུམ། དང་པོ་ལ། བླང་བྱ་དད་པ་སྐྱེ་བའི་རྒྱུ། སྤང་བྱ་འགྲིབ་པའི་རྐྱེན་གཉིས། དང་པོ་ལ། ཡུལ་གང་ལས་སྐྱེ་བ་དང༌། ཚུལ་གང་གིས་འཕེལ་བ་གཉིས། དང་པོ།
ཆོ༷ས་དཀར༷་པོའི་ཕུལ་དུ་བྱུང་བ་དད༷་པ༷་སྐྱེ་༷བའི༷་ཡུལ༷་དྲུག༷་ནི༷། འདོད༷་པའི༷་དད༷་པ༷་ཡུལ་སྲིད༷་པ་ལ༷་དེའི་རང་བཞིན་མཐོང་སྟེ་སྐྱོ༷་བ༷ས་སྐྱེ༷༑ མོས༷་པའི༷་དད༷་པ༷་སྡིག་པའི་གྲོག༷ས་ང༷ན་པ་ལ་སྐྱོ༷་བ་སྐྱེས་པ་ལས་སྐྱེ༷། གུས༷་པའི༷་དད༷་པ་ཚེ༷་འདི༷ར་མངོན་པར་སྐྱོ༷་བས༷་སྐྱེ༷། དང༷་བའི༷་དད༷་པ༷་ཡུལ༷་མཆོ༷ག་གི་རྟེན་ནས་རྣམ་ཐར་སོགས་གཏམ་རྒྱུད་ཐོས་པ་དག༷་ལ༷ས་སྐྱེ༷། ཡི༷ད་ཆེས༷་པའི་དད༷་པ་རྒྱུ༷་འབྲས༷་ཀྱི་ཆོས་ཐོས༷་པ་ལ༷ས་སྐྱེ༷། ཆོས་ལ་ངེ༷ས་སེམ༷ས་ཀྱི་དད༷་པ༷་ཆོས་ཟབ་མོ་ལ་ཐོས༷་བས༷མ་བྱས་པ་དག༷་ལ༷ས་སྐྱེ༷་བས་ཡུལ་དེ་དག་གི་རང་བཞིན་ལ་དམིགས་ནས་སྐྱེར་གཞུག་པར་བྱའོ། །གཉིས་པ། དད་པ་འཕེལ་བའི་རྒྱུ་༷ལ༷་བརྟེན་ནས༷་ཉིན་རེ་བཞིན་གོ༷ང་དུ༷་སྤེལ༷་བ༷་ཡང་༷། བླ་མ་དམ༷་པ༷་ལ་བསྟེན༷་ཏེ་མོས་གུས་སྙིང་ནས་བྱས་པ་ལས་འཕེལ་བ་དང༷༌། དེ་བཞིན་དུ། དགེ༷་བའི་གྲོག༷ས་ཆོས་དང་རང་སེམས་འདྲེས་པ་ལ་བསྟེན་པ་དང༌། མདོ༷་རྒྱུད༷་ཟབ་མོར་བལྟས༷་པ་དང༌། འཆི༷་བ༷་ཡེངས་མེད་དུ་བས༷མ་པ་དང་༷། ལས༷་འབྲས༷་ལ་ཡི༷ད་ཆེས༷་བྱས༷་པ་དང༌། ཐོས༷་བས༷མ་སྒོམ༷་པ༷་ལ་སྔར༷་བས༷་བརྩོན༷་པ༷་ཆེར་བསྐྱེད་པ་སྟེ༷། རྒྱུ་དེ༷་རྣམས་ལས༷་དད༷་པ༷་གོ༷ང་འཕེ༷ལ་ཉི༷ད་དུ༷་འགྲུབ༷་པས་རྟག་ཏུ་སྤེལ་བ་ལ་བརྩོན་པར་བྱའོ། །གཉིས་པ། དད་པ་འགྲི༷བ་པའི༷་རྐྱེན༷་ནི༷་རང་ཉིད་བདུད་ཀྱིས་བྱིན་གྱིས་བརླབས་པའི་རྟགས་སུ་བླ༷་མའི༷་སྐྱོན༷་ལ༷་རྟོག༷་པ་དང༌། ཐ༷་མ༷ལ་གྱི་གྲོགས་དད་པ་མེད་པ་དང༷་འགྲོག༷ས་པ་དང༌། འདོད༷་ཡོ༷ན་ར༷ང་གར༷་སྤྱོད༷་པ་དང༌། ལེ༷་ལོ༷་སྙོམ༷་ལ༷ས་ཀྱིས་ཉམས་ལེན་གྱི་བརྩོན་འགྲུས་འགྲིབ་པ། འཇི༷ག་རྟེན༷་གྱི་བྱ༷་བ༷་མ༷ང་བ༑ དེ༷་དག༷་ལ༷་སོག༷ས་ཏེ་ཆོས་བྱེད་སྤྱིའི་སྐྱོན་ལ་རྟོག་པ། དཀོན་མཆོག་ལ་མོས་གུས་མེད་པ་སོགས་ཆོས༷་མི༷ན་གྱི་ལས༷་རྣམ༷ས་ཏེ༷། མདོར་ན་བདུ༷ད་ཀྱིས༷་བྱིན༷་གྱིས་བརླབ༷ས་པའི་དུས༷་སུ༷་འགྲིབ༷་པར༷་གསུང༷ས་ཏེ། ཡུམ་ལས། བདུད་སྡིག་ཏོ་ཅན་ནི་ལས་དང་པོ་པ་དག་གི་མདུན་དུ་འོངས་ནས་མོས་པ་དག་ཀྱང་ཟློག་པར་བྱེད། བྱང་ཆུབ་སེམས་དཔའི་སྤྱོད་པ་དག་ཀྱང་ཕྱིར་ཕྱོགས་པར་བྱེད་དོ། །ཞེས་སོ། །འདིའི་དུས་སུ་བཟློག་པའི་ཐབས་ནི། བླ་མ་དཀོན་མཆོག་ཆོས་གྲོགས་དང་བཅས་པའི་ཡོན་ཏན་བསམ། ཆོས་བྱེད་ཐམས་ཅད་ལ་དག་སྣང་མོས་གུས་བསྐྱེད། ཕ་རོལ་ངན་པར་མཐོང་བ་དེ་རང་མ་དག་པའི་རྟགས་ཏེ་དུང་སེར་འཛིན་བཞིན་ནོ་སྙམ་དུ་རང་ལ་གྲོས་གདབ་ལ་ཐ་མལ་པ་དང་མི་འགྲོགས། འདོད་ཡོན་གྱི་ཉེས་དམིགས་བསམ། དད་པ་འགྲིབ་རྐྱེན་དེ་བདུད་དུ་ཤེས་ནས་སྤང་བར་བྱའོ། །
གཉིས་པ་སྤེལ་བའི་རྐྱེན་ནི།
དད་པ་རྐྱེན༷་ལ༷ས་སྐྱེ༷་བའི༷་དུ༷ས་སུ༷་དེ་ལ་བརྟེན་ནས་བསྐྱེད༷་པ༷་ནི༷། སྐྱེ་༷ཤིའི༷་འཕོ༷་འགྱུར༷་མཐོ༷ང་དུས་དད་པ་སྐྱེ་བའི་རྐྱེན་ཡིན་པས་གཞན་པ་ཤི་བ་བགྲངས་ལ་དད་པ་བསྐྱེད་དགོས་པ་དང༷༌། དེ་བཞིན་དུ། ནད༷་གདོ༷ན་བར་ཆད་ཀྱིས་གཙེ༷ས་དུས་དགེ་བསྐུལ་གྱི་སློབ་དཔོན་དུ་ཤེས་པར་བྱ། རྐྱེན་ངན་དང་སྡུག༷་བསྔལ༷་ཐོག༷་ཏུ༷་བབ༷་དུས་བྱང་ཆུབ་ཀྱི་འདྲེན་པར་ཤེས་པར་བྱ་བ་ད༷ང༌། དམ་པའི་ཆོས༷་ཐོས༷་དུས་ཡང་དག་པའི་འཇུག་ལྡོག་ལ་དམིགས་ནས་བསྐྱེད་པ་དང༷༌། གོང༷་མའི༷་རྣམ༷་ཐར༷་ཐོས༷་དུས་དཀར་སྤྱད་ཆོས་ལ་སྤྱོད། སངས་རྒྱས་ད༷ང་བྱང་སེམས་ཀྱི་སྐྱེས༷་རབ༷ས་མཐོ༷ང་དུས་ཐེག་ཆེན་བྱང་ཆུབ་ལ་དམིགས་ནས་དད་པ་བསྐྱེད་དགོས། དེ་ཡང་ཉིན་རེ་བཞིན་དེ༷་དག༷་གི་རྐྱེན༷་ལས༷་དད་པ་འཕྲལ་དུ་སྐྱེས༷་ཚེ༷་འཕྲོ་མཐུ༷ད་ལ༷་དད༷་པའི༷་མཆོ༷ག་རབ༷་རྟག༷་ཏུ༷་བསྒོམ༷་པར༷་བྱ༷་སྟེ་གང་ལའང་སྣུམ་དྲེད་མ་ཁྱེར་བ་གཅེས་སོ། །གསུམ་པ། དེ་ལྟར་དད་པ་སྐྱེས་པའི་ཚ༷ད་ནི༷་སྲིད༷་པའི་འཁྲུལ་སྣང་ལ༷་སྐྱོ༷་ཞིང༷་ཡིད་བྱུང་བ་སྐྱུག་ནད་ཅན་ཟས་མཐོང་བ་ལྟ་བུ། བླ་མ་དཀོན༷་མཆོ༷ག་ལ་གུ༷ས་པ་བུ་ཆུང་མ་ལ་གདུང་བ་ལྟ་བུ། ཐོས༷་བས༷མ་ལ་དོ༷ན་དུ་གཉེར༷་བ་སྐོམ་པ་ཆུས་གདུང་བ་ལྟ་བུ། བསླབ༷་པ་གསུམ༷་ལ་གཅེས༷་སྤྲ༷ས་བྱེད༷་པ་དབུལ་པོས་གསེར་གཡུ་རྙེད་པ་ལྟ་བུ། དགེ༷་སྦྱོར་ཉམས་ལེན་ལ༷་སྤྲོ༷་བ་ཚོང་པ་གསེར་གླིང་དུ་བྱིན་པ་ལྟ་བུ་འབྱུང་ཞི༷ང༌། སྡིག༷་པ་ལ༷་ཤིན༷་ཏུ༷་འཛེ༷མ་པ་མིག་ཏུ་རྡུལ་སྤངས་པ་ལྟ་བུ། ཐེག་པ་ཐམས་ཅད་ལ་དད་པ་འདོད་ཅན་ཚོང་འདུས་སུ་ཕྱིན་པ་ལྟ་བུས། ཡོ༷ན་ཏན༷་གྱི་ཁྱད་པར་གོང༷་མ༷་ཐོབ༷་པ༷་རྣམ༷ས་སུ༷་དད་པ་སྐྱེས་པའི་ཚད་དུ་བཞེད༷་དེ། དེའི་དུས་སུ་རང་རྒྱུད་ཆོས་ཀྱིས་ཐུལ་བས་ཆོས་དང་གང་ཟག་མ་འཛོལ་བ་ཡིན་ནོ། །
གསུམ་པ་མཇུག་བསྡུ།
དད་པ་འགྲིབ་ན་བསྐྱེད་པའམ་བཙ༷ལ་བ༷འི་ཐབ༷ས་ཀྱིས༷་དད༷་པ་རང་རྒྱུད་ལ་མ༷་བསྐྱེད༷་ན༷། ཡོན་ཏན་གཞན་ཡོད་ཀྱང་མི་ཕན་ཏེ་གཟུགས་མཛེས་ཀྱང་མིག་མེད་པ་དང་འདྲ༑ དད་པ་མེད་ན་དགེ༷་ལེག༷ས་ཐམས་ཅད་མི༷་འགྲུབ༷་ཅིང་དུས་གཏ༷ན་དུ༷་སྲིད༷་པར༷་འཁྱ༷མས་ཏེ་ཐར་པའི་དུས་མེད། དེ༷་ཡི་ཕྱིར༷་དུ་མི་རྟག་པ་དང་ལས་རྒྱུ་འབྲས་དང་གོང་མའི་ཡོན་ཏན་དང་ཆོས་ཀྱི་དཀོན་པ་དང་བླ་མའི་བཀའ་དྲིན་དང་མཆེད་གྲོགས་ཀྱི་དག་སྣང་དང་སངས་རྒྱས་ཀྱི་ཡོན་ཏན་བསམ་པ་སོགས་ག༷ང་དང༷་གང༷་ལ༷་བརྟེན༷་ནས༷་ཀྱང༷་དད༷་པ༷་བསྐྱེད༷་པའི༷་ཐབ༷ས་ལ༷་འབ༷ད་པར༷་བྱ༷་སྟེ་སྐད་ཅིག་ཀྱང་འགྲིབ་ཏུ་ཕོངས་པས་སོ། །
གཉིས་པ་བརྟན་པར་བྱ་བ་ལ། སྤང་བྱ་དང༌། བླང་བྱ་གཉིས། དང་པོ།
དད༷་པའི༷་འདྲ་མིན་གྱི་གོལ༷་ས༷་དྲུག་ཤེས༷་ནས༷་སྤང༷་བར་བྱ་བ༷་ནི༷། ཁ་ཅིག་བླ་མ་དམ༷་པའི༷་དྲུང༷་དུ༷་འགྲོགས་ཚེ་དད་པ་ཆེ་ལྟར་བྱེད་ཀྱང་དེ༷་ལས༷་གཞ༷ན་དུ་སོང་ཚེ་དེ་ལྟར་མི༷ན་པ་སྟེ་མི་དད་པ་དང༌། དེ་བཞིན་དུ། ཅུང༷་ཟད༷་ཙམ་གྱི་རྐྱེན༷་གྱིས༷་དད་པ་འཕེ༷ལ་བར་སླ་ཡང༷་མི་བརྟན་ཏེ་མྱུར་དུ་འགྲིབ༷་པ༷་ཅན༷་དང༌། ནད་གདོན་སོགས་རྐྱེན༷་ང༷ན་གྱིས་གཙེས་ཚེ་དད་པ་ཆེ་ཆེ་འདྲ་ཡང་དེ་སོལ༷་ནས༷་དད༷་པ༷་ཅུང༷་ཟད༷་མེད༷་པ་དང༌། བློ༷་མང༷་བས་དགེ་སྦྱོར་གཅིག་འཕྲོ་ལ་གཅིག་བརྩེགས་ཏེ་གང༷་ལ༷འ༷ང་འཇུག༷་ལ༷་ཐང༷་མི༷་ཐུབ༷་པ་སྟེ་གཅིག་ཀྱང་མཐར་མི་ཐོན་པ་དང༌། བླ་མ་དང་ཆོས་ཟབ་མོ་གཅིག༷་ཏུ༷་མ༷་ངེ༷ས་པ་སྟེ་གཅིག་ལ་མི་བྱེད་པར་གང༷་བདེ༷ར་གར་བབས་སུ་སྤྱོད༷་པ༷་ཅན༷་དང༌། གང་ལ་ཡང་གཏད༷་སོ་མེད༷་པར་བབ༷་ཅོལ༷་དུ་དད་པ་ཕྲ༷་མོའི༷་རྐྱེན༷་གྱིས༷་བཟློ༷ག་པ་གློ་བུར་ཡེ་འདྲོག་ཅན་ཏེ། འདི༷་དྲུག༷་པོ་སྤང༷ས་ལ༷་ཐོག་མར་བརྟགས་ནས་ཆོས་དང་བླ་མར་གང་བཟུང་བ་དེ་ལ་ཡིད་ཆེས་ཀྱི་བློ༷་གཏད༷་རྒྱུན༷་དུ་བྱ༷་བ་གཅེས་སོ། །གཉིས་པ། དང༷་པོ༷ར་ཆོས་དང་བླ་མའི་མཚན་ཉིད་ར༷བ་ཏུ་བརྟག༷ས་ནས་དད༷་པ་སྐྱེས་པའི༷་ཡུལ༷་རྣམ༷ས་ལ༷། ཕྱིས༷་ནས༷་རྐྱེན་ཅི་བྱུང་ཡང་མི༷་འགྱུར༷་བ་རི༷་རྒྱལ༷་ལྟ༷་བུ༷་དང༷་འཕེ༷ལ་བ་དང༷་འགྲིབ༷་པ་མེ༷ད་པ་ཉི༷་མ་ལྟ་བུ། མཐའ་དབུས་མེད་པ་ནམ་མཁ༷འ་ལྟ་བུ། ཁ་གཏིང་མེད་པ་རྒྱ༷་མཚོ༷་ལྟ་བུ། བྱས་ཡུས་མེད་པ་མ༷་ལྟ་བུ༑ ཐ༷ང་ལྷོད༷་དམ་གྲིམ་ལྷོད་གཉིས༷་མེད༷་པ་གཞུ༷་མོ༷འི་རྒྱུད༷་དང༷་མཚུང༷ས་པ་དང༌། སྐྱོ༷་དུབ༷་མེད༷་པའི་དད་པ༷་གྲུ༷་ཟམ༷་ལྟ༷་བུ༷་ལ༷། རྒྱུན༷་ཆད༷་མེད༷་པ༷་ཆུ༷་བོ༷འི་གཞུང༷་ཆེན༷་པོ་བཞི༷ན་དང༌། གུས་པའི་རྒྱུད་མཉེན༷་ལྕུག༷་ལྡན༷་པ༷་དར༷་ཐག༷་ལྟ༷་བུ༷་ལ༷། གཞན་གྱིས་བསྒྱུར་རམ་བཀའ་བཀྱོན་སོགས་རྐྱེན༷་གྱིས༷་མི༷་འཕྲོག༷་པའི་དད་པ་ནམ༷་མཁའ༷་ལྟ༷་བུར༷་བསྟེན༷་པར་བྱའོ། །གསུམ་པ༑ དད༷་པའི༷་ཕ༷ན་ཡོ༷ན་རྣམ༷་གྲང༷ས་དཔ༷ག་ཏུ༷་མེ༷ད་ཀྱང་མདོར་བསྡུ་ན། དཀར༷་པོའི༷་ཆོས༷་ཀུན༷་གྱི་གཞི༷ར་གྱུར༷་པ་དང༌། འཁོར་བའི་སྡུག༷་བསྔ༷ལ་སེལ༷་བ་དང༌། བྱང༷་ཆུབ༷་ཀྱི་ལམ༷་སྣ་འདྲེ༷ན་པ་དང༌། ཆོས་ཟབ༷་མོའི༷་སྣོད༷་དུ༷་གྱུར༷་པ་དང༌། སངས་རྒྱས་དང་བྱང་སེམས་སོགས་ད༷མ་པ༷་རྣམས་ཀྱིས༷་ཐུགས་ལ་དགོང༷ས་ཤིང༷༌། ངོ་ཚ་ཁྲེལ་ཡོད་ཤེས་རབ་སོགས་ཡོ༷ན་ཏན༷་ཕུན༷་ཚོག༷ས་དང་ལྡན༷་ཞིང་དཀར་ཕྱོགས་ཀྱི་ལྷས་སྲུང་བ་དང༌། བདེ་བར་གཉིད་ལོག་ཅིང་སད་པ་དང༌། བདེ་བར་ཚེ་འཕོས་ནས་སངས་རྒྱས་ཀྱི་ཞིང་དག་པར་སྐྱེས་ཏེ་བླ་མ་དང་ཆོས་ཀྱི་སྣང་བ་དང་མི་འབྲལ་ཞིང་དཀོན་མཆོག་གསུམ་གྱི་གདུང་འཚོབ་པ་དང་མྱུར་དུ་སངས་རྒྱས་ཀྱི་གོ་འཕང་ཐོབ་པ་སོགས་འདི་ཕྱིའི་ཕུན་སུམ་ཚོགས་པ་ཐམས་ཅད་དང་ལྡན་པར་འགྱུར་བ་དེ༷འི་ཕྱིར༷་སྐྱེ༷་བོ༷་དམ༷་པའི༷་ཚུལ༷་དགེ༷་བ་དང་ལྡན་པས༷། སྔར་སྨོས་ཀྱི་དད་པ་དྲུག་པོ་ཡུལ་དྲུག་ལ་དམིགས་ནས་བརྒྱ་འགྱུར་དུ་བརྩོན་པ་དེ་ཡང༌། དགེ་བ་བཅུ་དང་ཕར་ཕྱིན་བཅུ་དང་ཕྱོགས་བཅུའི་བླ་མ་དང་དཀོན་མཆོག་དང་སེམས་ཅན་གྱི་ཚོགས་ལ་དམིགས་པར་འགྲེས་པས་དད༷་བརྒྱ༷འི་{པའི༷་ལྷག}འད༷བ་མ་སྟོང༷་རྒྱས༷་པ་ལ༷་ནན༷་ཏན༷་མཛོ༷ད་ཅིག་ཅེས་ལེགས་པར་གདམས་པའོ། །ཐེ༷ག་པ༷་ཆེན༷་པོའི༷་མ༷ན་ང༷ག་གི༷་བ༷སྟན་བཅོ༷ས་ཡི༷ད་བཞི༷ན་རི༷ན་པོ༷་ཆེའི༷་མཛོ༷ད་ལ༷ས། དད༷་པའི༷་ར༷ང་བཞི༷ན་བས༷མ་པའི༷་ལེ༷འུ་སྟེ༷་བཅོ༷་ལྔ༷་པ༷འི་འགྲེལ་པའོ༷།། །།
༈ གསུམ་པ་ཆོས་ཡང་དག་པར་འགྲུབ་པའི་བསམ་བྱ་ལ། ཐུན་མོང་སྲིད་ཞིའི་དགེ་བ་འགྲུབ་པའི་བསམ་བྱ་དང༌། ཐུན་མིན་ངེས་ལེགས་ཀྱི་ཆོས་འགྲུབ་པའི་བསམ་བྱ་གཉིས། དང་པོ་ལ། མདོར་བསྟན། རྒྱས་བཤད། དོན་བསྡུ་གསུམ། དང་པོ།
དེ་ལྟར་དད་པ་བསྟན་པའི་རྗེས་ཐོབ་དེ༷་ནས༷་དད༷་ལྡན༷་རྣམ༷ས་ཀྱིས༷་བས༷མ་པར༷་བྱ༷་བ༷། རྒྱུ༷་འབྲས༷་ལ༷ས་ཏེ༷་དེ་ཡང་བདེ་བའི་རྒྱུ་ལས་ད༷གེ་བ་དང༌། སྡུག་བསྔལ་གྱི་རྒྱུ་མི་དགེ་བ་སྡིག༷་པ་སྟེ། དེ་གཉིས་ཀྱི་ཁེ་ཉན་ཤེས་པར་བྱས་ཏེ་བླང༷་དོར༷་ཚུལ་བཞིན་བྱ༷་དགོས་ཏེ། སོ་སོ་ཐར་པ་ལས། སྡིག་པ་ཅི་ཡང་མི་བྱ་སྟེ། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་གདུལ། འདི་ནི་སངས་རྒྱས་བསྟན་པ་ཡིན། །ཞེས་གསུངས་པ་བཞིན་ནོ། །གཉིས་པ་ལ། ཆ་མཐུན་གཉིས་ཀྱི་དབྱེ་བ་དང༌། སོ་སོའི་རང་བཞིན་གཉིས། དང་པོ། དགེ༷་བའི༷་ལས༷་དེ་ལ་ནི༷་དབྱེ་ན་ཟག་བཅས་བདེ་བའི་རྒྱུར་གྱུར་པ་བསོད༷་ནམས༷་ཆ༷་མཐུ༷ན་ད༷ང༌། ཟག་མེད་མྱང་འདས་ཀྱི་རྒྱུ་ཐར༷་པ༷་ཆ་མཐུན༷་སྟེ་རྣམ༷་པ༷་གཉི༷ས་དག༷་ལས༷། ཞེས་སོ། །
གཉིས་པ་ལའང་བསོད་ནམས་ཆ་མཐུན་དང༌། ཐར་པ་ཆ་མཐུན་གཉིས། དང་པོ་ལ། སྤྱི་བྱེ་བྲག་གཉིས། དང་པོ།
སྲིད༷་པའི༷་བདེ༷་འབྲས༷་ཙམ་བསྐྱེད༷་པའི༷་དགེ༷་བ༷་རྣམས༷་ནི་བསོད༷་ནམ༷ས་ཆ༷་མཐུན༷་ལ༷གས་པར༷་རམ་ཡིན་པར་ཐུབ༷་པས༷་གསུང༷ས་སོ། །
གཉིས་པ་ལ། བླང་བྱ་དགེ་བཅུ་དང༌༑ སྤང་བྱ་མི་དགེ་བཅུ་སྟེ་གཉིས། དང་པོ་ལ། ལས་ཀྱི་ངོ་བོ་དང༌། འབྲས་བུ་གཉིས༑ དང་པོ།
བསོད་ནམས་ཆ་མཐུན་གྱི་དགེ་བ་དེ་ལ་རྣམ༷་གྲང༷ས་མང༷་ཡང༷་ཆེ་ལོང་ཞིག་བ༷སྡུ་ན༷་དགེ༷་བ༷་བཅུ༷་སྟེ། སྲོག་གཅོད་མ་བྱིན་ལེན་འདོད་ལོག་གསུམ་སྤངས་པ་ལུས༷་ཀྱི་དགེ་བ་གསུམ༷་དང༌། དེ་བཞིན་རྫུན་ཕྲ་འཁྱལ་རྩུབ་བཞི་སྤངས་པ་ངག༷་གི་བཞི༷་དང༌༑ བརྣབ་གནོད་ལོག་ལྟ་སྤངས་པ་ཡིད༷་ཀྱི༷་དགེ་བ་གསུ༷མ་དག༷་སྟེ༷། ཞེས་སོ། །
གཉིས་པ་ལ་སྤྱི། བྱེ་བྲགམཇུག་བསྡུ་གསུམ། དང་པོ།
སྨོས་མ་ཐག་པའི་དགེ་བ་འདི༷་བཅུ༷་བས༷མ་གཏན༷་བཞི་དང་གཟུགས༷་མེད༷་བཞིའི་ཏིང་འཛིན་དང་མ༷་འབྲེལ༷་བར་རྐྱང་བས༑ འདོད༷་པའི༷་ཁམས་ཀྱི་ལྷ༷་མིའི༷་བདེ༷་འབྲས༷་བསྐྱེད༷་པ༷་ཉིད༷་དེ། དགེ་བཅུ་བས༷མ་གཏན༷་བཞི་དང་གཟུག༷ས་མེད༷་ཀྱི་ཏིང་འཛིན་དང༷་འབྲེལ༷་ན་ཁམས་གོང༷་མ༷་གཟུགས་གཟུགས་མེད་གཉིས༷་སོ། །
གཉིས་པ་ལ། རྣམ་སྨིན་སོགས་ཀྱི་འབྲས་བུ་དང༌། མྱོང་བ་རྒྱུ་མཐུན་གྱི་འབྲས་བུ་གཉིས། དང་པོ།
དགེ་བཅུའི་འབྲས་བུ་ལས། རྣམ་སྨིན་གྱི་འབྲས་བུ་དགེ༷་བས༷་བདེ༷་འགྲོ༷་མཐོ་རིས་ཀྱི་ལྷ་མིའི་རྟེན་དང་གནས་སྐབས་བདེ༷་བའི༷་རིག༷ས་ཀུན༷་བསྐྱེད༷་པར་བྱེད་དོ། །གཉིས་པ། སྤྱིར་བདག་འབྲས་ཡུལ་ལ་སྨིན་པས་མེ་འབྲས་ཀྱིས་བརྒྱན་ཅིང་འཚེ་བ་མེད་ལ་བགྲོད་བདེ་བ་སོགས་ཕུན་སུམ་ཚོགས་པ་དང༌། རྒྱུ་མཐུན་ལ་བྱེད་པ་རྒྱུ་མཐུན་གང་དུ་སྐྱེས་ཀྱང་དགེ་བཅུ་སོ་སོ་རང་རང་དེ་བྱེད་པར་སྤྲོ་བ་དང༌། མྱོང་བ་རྒྱུ་མཐུན། སྲོག༷་གཅོ༷ད་སྤང༷ས་པས༷་ཚེ༷་རིང༷་ཞིང་ནད༷་མེད༷་པ་ཡི་བདེ་བ་ཐོབ་ཅིང་༷། དེ་བཞིན་དུ། མ༷་བྱིན༷་ལེ༷ན་སྤང༷ས་པས་འབྱོར༷་པ༷་ཕུན༷་སུམ༷་ཚོག༷ས་པ་དང༌། ལོ༷ག་པར༷་གཡེ༷མ་པ་སྤང༷ས་པས་ཁྱིམ༷་ཐབ༷་ཀྱི་བུད་མེད་དགྲ༷་ཟླ༷་མེད༷་པར་རང་དབང་ཐོབ་པ་དང༌། རྫུན༷་དུ༷་སྨྲ༷་བ་སྤང༷ས་པས་གང་ཟག་གཞ༷ན་གྱིས་བསྟོད༷་པ༷་དང་༷། ཚིག་རྩུབ༷་མོ༷་རྣམ༷ས་སྤང༷ས་པས༷་སྙན༷་པར༷་སྨྲ༷་བས༷་བདེ༷་བ་ཐོབ་པ་དང༌། ཕྲ༷་མ༷་རྣམས༷་པར་སྤང༷ས་པས་གཞན་གྱིས་མཐོ༷ང་ན༷་མི༷་མཐུ༷ན་མེ༷ད་པ་དང༌། ངག་འཁྱལ༷་བ༷་སྤང༷ས་པས༷་ཚིག༷་བཟུང༷་བར་འོས༷་པར༷་འགྱུར༷་བ་དང༌། བརྣབ༷་སེམ༷ས་སྤང༷ས་པས༷་ཡིད་ལ་རེ༷་བ༷་འགྲུབ༷་པ༷་སྟེ༷། གནོད༷་སེ༷མས་སྤ༷ངས་པས༷་ཡིད༷་འོང༷་མཐོ༷ང་ན༷་ཞི༷་ཞིང་ངེས་པར་གཞན་གྱིས་སེམས་པ་དང༌། ལོག༷་ལྟ༷་སྤང༷ས་པས༷་རྒྱུ་འབྲས་ལ་ཡིད་ཆེས་པ་སོགས་ལྟ༷་བ་བཟ༷ང་པོ༷་རྒྱུད་ལ་སྐྱེ་སྟེ༷། རྒྱུ་མཐུན་གྱི་འབྲས་བུའོ། །གསུམ་པ་མཇུག་བསྡུ་བ། དེ་ལྟར་མཐོ༷་རི༷ས་སུ་བགྲོ༷ད་པའི༷་ཤིང༷་རྟ༷་ནི་དགེ༷་བ༷་བཅུ༷་ཡིན་པས་མངོ༷ན་མཐོ༷་དང་བདེ༷་བ་འདོ༷ད་པ་རྣམ༷ས་ཀྱིས༷་དང༷་དུ་ལོ༷ངས༷་ཤིག
གཉིས་པ་མི་དགེ་བ་ལ། མི་དགེའི་འབྲས་བུ་བསྟན་པ་དང༌། དེའི་མཇུག་བསྡུ་བ་གཉིས། དང་པོ་ལ། སྤྱི་བྱེ་བྲག་གཉིས། དང་པོ།
དེ་ལྡོག་མི༷་དགེ༷འི་ལ༷ས་སྲོག་གཅོད་པ་སོགས་བཅུ༷་པོ་ནི། རྣམ་སྨིན་ང༷ན་སོང༷་གསུམ་དུ་སྡུག༷་བསྔལ༷་མྱོང་བའི་རྒྱུ་ཡི༷ན་ནོ། །
གཉིས་པ་ལ། རྣམ་སྨིན་དང༌། མྱོང་བ་རྒྱུ་མཐུན་གཉིས། དང་པོ།
དེ་ལྟ་བུའི་མི་དགེ་བ་བཅུ་ཆེ༷་པོ་དང་འབྲི༷ང་དང་ཆུང༷་ངུས༷་སྤྱད་པས༷་གོ་རིམ་བཞིན། རྣམ་སྨིན་གྱི་འབྲས་བུ་དམྱལ༷་བ༷་དང་ཡི༷་དྭག༷ས་དང༷་དུད༷་འགྲོར༷་ལྷུང༷་བར་འགྱུར༷་ཏེ་ཚ་གྲང་བཀྲེས་སྐོམ་བཀོལ་སྤྱོད་སོགས་སྣ༷་ཚོག༷ས་པའི་སྡུག༷་བསྔལ༷་དང་ལྡན༷་པ་ཡིན་ནོ། །གཉིས་པ། གལ་ཏེ་མཐོ༷་རིས༷་ཐོབ༷་ཀྱང༷་དེ༷་ཡི༷་འབྲས་བུ་སྡུག༷་བསྔལ༷་བ་འགྲུབ༷་སྟེ། དབང་གི་འབྲས་བུས་ཡུལ་ཚེར་མ་ཅན་དང་ལོ་ཏོག་མི་སྨིན་པ་སོགས་ཡུལ་ཡིད་དུ་མི་འོང་ཞིང་བཀྲ་མི་ཤིས་པའོ༑ ༑བྱེད་པ་རྒྱུ་མཐུན་མི་དགེ་གང་བྱེད་དེར་སྐྱེ་ལ། མྱོང་བ་རྒྱུ་མཐུན་གྱིས་འདི་ལྟར་སྲོག༷་བཅད་པ༷ས་ནི༷་གང་དུ་སྐྱེས་ཀྱང་ཚེ༷་ཐུང༷་བ་དང་ནད༷་མང༷་ཞིང༷༌། མ༷་བྱིན༷་པ་བླང༷ས་པས༷་དབུལ༷་ཞིང་༷ཕོ༷ངས་པར༷་འགྱུར༷་བ་དང༌། ལོ༷ག་པར༷་གཡེ༷མ་པས༷་ཁྱིམ༷་ཐབ༷་དགྲ༷་ཟླར༷་བཅ༷ས་པར་འགྱུར་ལ། རྫུན༷་དུ༷་སྨྲས༷་པས༷་རང་ལ་སྐྱོན་མེད་ཀྱང་སྐུར༷་བ༷་འདེབས་པ་མང༷་བར་འགྱུར༷་ཞིང་༷༑ ཕྲ༷་མས༷་མཛའ་བཤེ༷ས་དང་བྲ༷ལ་བ་དང་འཁོར་ཕ༷ན་ཚུན༷་མི༷་མཐུ༷ན་པར་འགྱུར༷། རྩུབ༷་མོས༷་རང་ལ་མི༷་སྙན༷་པ་བརྗོད་པ་མང་བ་དང༌། འཁྱ༷ལ་བས༷་ངག༷་མི༷་བཙུན༷་ཏེ་སུས་ཀྱང་བདེན་པར་མི་འཛིན་པ་དང༌། བརྣབ༷་སེམ༷ས་ཀྱིས་ཡིད༷་ལ༷་རེ༷་བ༷་མི༷་འགྲུབ༷་ཅིང་༷། གནོད༷་སེམ༷ས་ཀྱིས་གཞན་གྱིས་འཇིག༷ས་ཤིང་བག་ཚ་བ་དང་བཅས༷། ལོག༷་ལྟས༷་ལྟ༷་བ་ང༷ན་པ་ཉིད༷་རྒྱུད་ལ་སྐྱེ་བར་འགྱུར་རོ། །གསུམ་པ་མཇུག་བསྡུ་བ། དེ༷་ལྟར༷་མི༷་དགེ༷་བའི་ལས་བཅུ༷་པོ༷་བདེ་བའི་སྲོག་འཕྲོག་པའི་ཕྱིར་དུག༷་དང་འདྲ༷་བ༷ས་བདག་དོན་སེམ༷ས་ཤེས༷་པ་རྣམ༷ས་ཀྱིས༷་ངོས་ལྐོག་གང་དུའང་རབ༷་ཏུ༷་སྤང༷་བར་བརྩོན་འཚ༷ལ་ལོ༷། །གཉིས་པ་ཐར་པ་ཆ་མཐུན་ལ༑ མཚན་ཉིད་དང་ངོ་བོ་གཉིས། དང་པོ། ཐར༷་པའི༷་ལམ༷་ནི༷་ཞི༷་བ༷་བྱང༷་ཆུབ༷་གསུམ་གང་རུང་གི་གོ་འཕང་སྒྲུབ༷་པར་བྱེད་ཅིང༌། རྒྱུ་སྲིད༷་པ་ལས༷་འདའ༷་བར་བྱེད༷་པ་དང་འབྲས་བུ་སྡུག༷་བསྔལ༷་མཐའ་དག་སྤོང༷་བར༷་བྱེད༷་པའོ། །
གཉིས་པ་ལ་ཐེག་གསུམ་སྤྱིར་བསྟན་པ་དང༌། ཐེག་ཆེན་བྱེ་བྲག་ཏུ་བཤད་པ་གཉིས། དང་པོ།
སྐྱེས་བུ་གང༷་ཞི༷ག་ཐེག༷་པ༷་གསུམ༷་གྱི༷་ལམ༷་ལ་ཞུག༷ས་པའི༷་འགྲོ༷་བ༷་ནི་ཉན་ཐོས་ཀྱི་ལམ་འཚོལ་བར་སེམས་བསྐྱེད་ནས་ལམ་དང་པོ་དྲན་པ་ཉེར་བཞག་བསྒོམ་པ་ནས་ཡོངས་རྫོགས་ཀྱི་བར་སྤྱོད་པའི་གང་ཟག་ནི་སྐྱེས་བུ་ཆུང་ངུ༌། དེ་བཞིན་དུ་རང་སངས་རྒྱས་ཀྱི་ལམ་དུ་ཞུགས་པ་འབྲིང་པོ། ཐེག་པ་ཆེན་པོར་སེམས་བསྐྱེད་ནས་ལམ་སྒྲུབ་པ་ཆེན་པོ་སྟེ། དེ་རྣམ༷ས་ཀྱིས༷་ལེག༷ས་པར༷་བསྒྲུབ༷་པ༷་ནི༷། སྐྱེས་བུ་གསུམ་གྱི་སོ༷་སོའི༷་སེམ༷ས་བསྐྱེད༷་ནས་དམིགས་རྣམ་སོགས་རང་གཞུང་ནས་བཤད་པ་ལྟར་རང་ལམ་གྱིས་བྱམས་སོགས་ཚ༷ད་མེད༷་བཞི༷་བསྒོམ༷་ཞི༷ང༌། སྦྱིན་སོགས་ཕར༷་ཕྱིན༷་དྲུག་སྤྱོད་པ་དང༌། བྱང༷་ཆུབ༷་ཕྱོག༷ས་ཀྱི་ཆོས༷་སུམ་ཅུ་རྩ་བདུན་བསྒྲུབ༷་པ་སྟེ། ཉིན༷་མཚ༷ན་གྱི་དུས་ཀུན་ཀྱང་བརྩོན༷་པ༷འི་སྟོབས་ཀྱིས༷་དགེ་བར༷་འགྱུར༷་བ་རྣམ༷ས་བྱ་བ་ཡི༷ན་ནོ། །
གཉིས་པ་ལ་ལམ་གྱི་མདོ་གནད་བསྟན་པ་དང༌། ལམ་གྱི་ཆིངས་བཤད་པ་གཉིས། དང་པོ།
ཁྱད༷་པ༷ར་ཐེ༷ག་པ་ཆེ༷ན་པོའི་ལམ་གྱི་དགེ༷་བ༷་རླབ༷ས་པོ༷་ཆེ༷་མཐའ་དག་བསྡུ་ན། སྦྱོ༷ར་བ༷་སེ༷མས་བ༷སྐྱེད༑ དངོ༷ས་གཞི༷་དམིག༷ས་པ༷་མེད༷་པ། རྗེས༷་ལ༷་བསྔོ༷་བས༷་ཡོ༷ངས་སུ༷་ཟིན༷་པ༷་ནི༷། ཐར༷་ལ༷མ་བགྲོད༷་པའི༷་གཅེ༷ས་པ༷་རྣམ༷་གསུམ༷་ཉིད༷་དེ་མོས་སྤྱོད་ཀྱི་སྐབས་འདིར་དེ་གསུམ་གྱིས་མ་ཟིན་ན་ཕལ་ཆེར་དོན་མེད་དུ་འགྱུར་བ་དང༌། དེ་གསུམ་གར་ཡང་ཐབས་ཤེས་འདུ་འབྲལ་མེད་པའི་ཕྱིར་རོ། །གཉིས་པ། གང་ཞིག་རྩོམ༷་པ༷་ཐམ༷ས་ཅད༷་གཞ༷ན་དོ༷ན་འབ༷འ་ཞིག༷་སྤྱོད༷་པ་ནི་ཐེག་པ་ཆེན་པོ་ཡིན་ལ། དེ་ཡང་གཞུང་བསྡུ་ན་ལྟ༷་བ༷་ཆོས་ཉིད་སྤྲོས་བྲལ་ནམ་མཁ༷འ་དང་འདྲ༷་བ་ཕྱི་དང་ནང་དང་ཕྱི་ནང་སྟོང༷་པ་ཉི༷ད་སོགས་སྟོང་པ་བཅོ༷་བརྒྱད༷་དམ་ཉི་ཤུ་པོ་དང་༷། སྒོམ༷་པ༷་རང་བཞིན་གྱིས་འོད༷་གས༷ལ་བ་ཉི་མ་ལྟ་བུ་དང་ཐེག་ཆེན་རང་ལམ་གྱི་དྲན་པ་ཉེ་བར་བཞག་པ་བཞི་སོགས་བྱང་ཆུབ་ཕྱོ༷གས་ཀྱི་ཆོས༷་སུམ༷་ཅུ༷་རྩ་བདུ༷ན་པོ་དང༌། སྤྱོད༷་པ༷་སེར་སྣ་སོགས་མི་མཐུན་ཕྱོགས་ཀྱིས་སྐྱོན༷་མེད༷་པའི་ཕ༷་རོ༷ལ་ཏུ་ཕྱིན༷་པ༷་དྲུག༷་དང༌། འབྲས༷་བུ༷་བླ༷་མེད༷་བྱང༷་ཆུབ༷་སྟེ་སངས་རྒྱས་པའི་སྤངས་རྟོགས་ཀྱི་ཡོན་ཏན་ཇི་སྙེད་པ་རྣམས་འགྲུབ༷་པ༷་ཡི༷ན་ཏེ་ཐེག་ཆེན་གྱི་གཞི་ལམ་འབྲས་བུའི་ཆོས་ཀུན་དེ་ཙམ་དུ་འདུས་པར་བསྟན་ཏོ༑ ༑
གསུམ་པ་ལས་ཀྱི་མཇུག་བསྡུ་བ་ལ། སྤང་བླང་སོ་སོའི་མཇུག་བསྡུ་བ་དང༌། མཐར་ཐུག་གི་བླང་བྱ་ངོས་བཟུང་བའོ། །དང་པོ། སྤང་བྱ་སྤང་བའི་ཚུལ། བླང་བྱ་བླང་བའི་ཚུལ་གཉིས། དང་པོ།
འདི༷་ལྟར༷་སྣང༷་ཞིང་སྲིད༷་པས་བསྡུས་པའི་འཁོ༷ར་བའི༷་ཆོས༷་གནས་དང་བདེ་སྡུག་ལ་སོགས་པའི་སྣང་ཚུལ་མི་འདྲ་བ་འདི་རྣམ༷ས་ཀུན༷་ཀྱང་ཀུན་གཞི་ལ་དགེ༷་དང་༷མི༷་དགེའི༷་བག༷་ཆ༷གས་བཞག་པ་ལ༷ས་བྱུང༷་བའི་སྣང་གཟུགས་ཏེ༷། དེས་ན་དགེ་མི་དགེའི་ལས༷་མ༷་ཟ༷ད་ཀྱི་བར༷་དུ་འཁྲུལ༷་པའི་སྣང༷་བ་འདིས་ཀྱང་སྟོང༷ས་མི༷་སྲིད༷་དེ། དྷ་དུ་རའི་འཁྲུལ་སྣང་བཞིན་ནོ། །རྒྱུ་མཚན་དེ༷་ཡི༷་ཕྱིར༷་ན༷་མི༷་དགེ༷་བ་སྤང༷་བར༷་བྱ༷་དགོས་པས་སེམས་ཉིད་རྟོགས་པ་གཅིག་པུས་ཆོག་གི་ལས་འབྲས་ལ་བརྩོན་མི་དགོས་སོ་ཞེས་ནམ་ཡང་སྨྲ་བར་མི་བྱའོ། །གཉིས་པ། དགེ་བའི་འབྲས་བུས་སྤྱིར་བདེ་བ་ཐམས་ཅད་དང་ཁྱད་པར་ད༷ག་པ༷འི་རྒྱལ༷་སྲས༷་རྣམས་ཀྱི་ལམ༷་གྱི༷་ཡོན༷་ཏན༷་སྤྱན་དང་མངོན་ཤེས་རྫུ་འཕྲུལ་སོགས་དང་༷༑ མཐར་ཐུག་སྒྲིབ་པ་ལས་རྣམ༷་པར་གྲོལ༷་བ་རྒྱལ༷་བ༷འི་ཡོན་ཏན་གྱི་འབྱོར༷་པ༷་ཕུན༷་སུམ་ཚོག༷ས་པ་ཀུ༷ན་ཀྱང་བསོད་ནམས་དང་ཡེ་ཤེས་ཀྱི་ཚོག༷ས་གཉིས༷་བས༷གས་པ༷ས་ཁམ༷ས་བདེ་བར་གཤེགས་པའི་སྙིང་པོ་ལ༷་སྒྲིབ་བྱེད་གློ་བུར་པ་ཉོན་ཤེས་ཀྱི་སྒྲིབ༷་གཉིས༷་བྲལ་༷སྟོབས་ཀྱིས་ཡིན་ལ། དེ་ཡང་བྲལ་བྱེད་ཀྱི་རྒྱུ་ཐེག་ཆེན་ལམ་གྱི་དགེ༷་ཚོག༷ས་ལ༷ས་བྱུང༷་བར་ཤེས༷་ནས༷་འབ༷ད་པར༷་མཛོད༷་ཅིག ཅེས་གདམས་པའོ། །
གཉིས་པ་མཐར་ཐུག་གི་བླང་བྱ་ལ། དངོས་དང༌། ཇི་ལྟར་བླང་ཚུལ་གཉིས། དང་པོ།
གོང་དུ་སྨོས་པ་ལྟར་དགེ༷་བའང༷་མཆོག་ཕལ་གཉིས་ལས་ཕལ་པ་བསོ༷ད་ནམ༷ས་ཆ༷་མཐུ༷ན་ཙམ་ནི་འཁོར༷་བའི༷་རྒྱུ༷་ཡིན་པས། དེ༷་ལས༷་ལོག༷་སྟེ༷་ཐར༷་པ༷་ཆ༷་མཐུན༷་གྱི་དགེ་བ་དམ་པ་གསུམ་ལྡན་གྱིས་བསྒྲུ༷བ་པར་བྱ་སྟེ། འཁོ༷ར་བ༷་སྤང༷་དགོས་པའི་ཕྱིར༷་ན་དེའི༷་རྒྱུ༷་ཟག་བཅས་ཀྱི་ལས་ཀྱང་སྤང༷་བར་འཚ༷ལ་ལོ༷་སྟེ་བསོད་ནམས་ཆ་མཐུན་ནི་སྲིད་པའི་རྒྱུ་བྱེད་པས་དོན་གྱིས་མི་དགེ་བར་གཏོགས་པའི་ཕྱིར། ཀླུ་སྒྲུབ་ཀྱིས། དགེ་བ་ལས་ནི་བདེ་འགྲོ་དང༌། །མི་དགེ་བ་ལས་ངན་འགྲོ་སྟེ། །གཉིས་ལ་མི་རྟེན་ཐར་པ་ལགས། །ཞེས་གསུངས་པ་བཞིན་ནོ། །གཉིས་པ། དེ་ལྟ་བུའི་ཐར་པ་ཆ་མཐུན་དེ་གང་ཞེ་ན། སྦྱིན་སོགས་ཕ༷་རོ༷ལ་ཏུ་ཕྱིན༷་པ་སྔ་མ་ལྔ༷་སྣང༷་བཅ༷ས་བསོ༷ད་ནམ༷ས་ཀྱི་ཚོགས་དང་༷། ཤེས༷་རབ༷་ནི་སྣང་མེད་ཡེ༷་ཤེས༷་ཀྱི་ཚོག༷ས་ཏེ་དེ་ལྟར་ཚོགས་གཉིས༷་ལ་བསྟེན༷་པར༷་མཛོ༷ད་ཅིག་ཅེས་གདམས་སོ། །ཐེག༷་པ༷་ཆེན༷་པོའི༷་མན༷་ང༷ག་གི༷་བ༷སྟན་བཅོ༷ས་ཡི༷ད་བཞི༷ན་རི༷ན་པོ༷་ཆེའི༷་མཛོ༷ད་ལ༷ས། ལ༷ས་རྒྱུ༷་འབྲ༷ས་བས༷མ་པའི༷་ལེ༷འུ་སྟེ༷་བཅུ༷་དྲུ༷ག་པའི་འགྲེལ་པའོ༷།། །།
༈ གཉིས་པ་ཐུན་མིན་ངེས་ལེགས་འགྲུབ་པའི་བསམ་བྱ་ལ། འཁོར་བ་སྡུག་བསྔལ་གྱི་རང་བཞིན་དུ་བསམ་པ་དང༌། མྱང་འདས་ཞི་བདེར་བསམ་པ་གཉིས། དང་པོ་ལ་བསྟན་བཤད་བསྡུ་གསུམ། དང་པོ།
ལས་འབྲས་བསམ་པའི་རྗེས་དེ༷་ནས༷་ལས་ཉོན་གྱི་དབང་གིས་རང་དབང་མེད་པར་འཁོ༷ར་བ༷འི་སྡུག༷་བསྔལ༷་བས༷མ་པར་བྱ༷་སྟེ༷། འཁོར་བ་འདི་ལ་བླང་བྱའི་སྙིང༷་པོ༷་མེད༷་ཅིང༷་རང་བཞིན་གྱིས་འགྱུར་བས་རྟག༷་མི༷་ཐུབ༷་པའི༷་ཕྱིར༷། ཁ༷མས་གསུམ༷་དང་རིག༷ས་དྲུག༷་གི་སྲིད༷་པའི༷་གནས་ན་བདེ་བ་མེད་ཅིང་སྡུག༷་བསྔལ༷་གསུམ་གྱི་རང་བཞིན་ལ༷ས༷་མ་འདས་པས། དེ་ལས་དུས་མྱུར༷་དུ༷་འད༷འ་བ༷འི་ཐབ༷ས་ལ༷་བརྩོན་པས་འབ༷ད་པར༷་བྱའོ༷༑ ༑
གཉིས་པ་ལ། དམྱལ་བ། ཡི་དྭགས། དུད་འགྲོ། མི། ལྷ་མིན། ལྷ་ཡི་སྡུག་བསྔལ་དྲུག དང་པོ་ལ། བསྟན་བཤད་གཉིས། དང་པོ།
ངན་སོང་དམྱལ༷་བའི༷་གན༷ས་ན༷་ཚ་གྲང་བཅད་གཏུབ་སོགས་སྡུག༷་བསྔལ༷་གྱི་སྡུག་བསྔལ་དཔ༷ག་ཏུ༷་མེད༷་པ་དང་ལྡན་པ་ཉིད་དོ། །
གཉིས་པ་ལ། ཚ་དམྱལ། གྲང་དམྱལ་གཉིས། དང་པོ་ལ། དངོས་དང༌། ཚེ་ཚད་གཉིས། དང་པོ་ལ། དངོས་གཞིའི་གནས་དང༌། ཉེ་འཁོར་གཉིས། དང་པོ།
ཚ་དམྱལ་བརྒྱད་པོ་གོང་མ་གོང་མ་ལས་འོག་མ་འོག་མ་བདུན་འགྱུར་གྱིས་སྡུག་བསྔལ་ཆེ་སྟེ། དེ་ལ་ཡང༷་སོས༷་པ་རྣམས་ཕན༷་ཚུན༷་མཐོང་བ་ན་ཞེ་སྡང་གིས་མཚོ༷ན་གྱིས༷་འདེབ༷ས་རེས་བྱས་པ༷་ལ༷ས་ཐམས་ཅད་ཤི་བ་ན། ནམ་མཁའ་ནས་ཡང་སོས་པར་གྱུར་ཅིག་ཅེས་པའི་སྒྲ་བྱུང་མ་ཐག་སྔར་ལྟར་སོས་ཏེ། དེ་ལྟར་ཡ༷ང་ཡང༷་སྐྱེ༷་ཞིང་ཤི༷་བའི་སྡུག༷་བསྔ༷ལ་བཟོ༷ད་གླག༷ས་མེ༷ད་དོ། །ཐིག༷་ནག༷་པ་ནི་ལུས་ལ་ཐིག་ནག་པོ་བརྒྱད་དམ་བཅུ་དྲུག་སོགས་བཏབ་སྟེ་ལྕག༷ས་ཀྱི༷་སོ༷ག་ལེ༷་མེ་འབར་བས་ཡང་ཡང་གཤོ༷ག་ཅིང་འབྱར་བས་སྡུག་བསྔལ་བ༷་སྟེ༷། བསྡུས༷་འཇོམ༷ས་ནི་རི༷་ཡི་བར་དང་༷གཏུན༷་དང༷་ལྗོང༷ས་སུ༷་ནམ་མཁའ་ནས་ལྕགས་ཀྱི་ཐོ་བ་མེ་འབར་བས་བཙིར་༼རྩི༽བཞིན་འཐ༷ག་པ་དང༌། ངུ༷་འབོ༷ད་ནི་ལྕག༷ས་ཀྱི་ཁྱིམ༷་སྒོ་མེད་པ་མེ་འབ༷ར་བ༷ར་སྲེག༷་པར་བྱེད༷་ཅིང་༷། ངུ་འབོ༷ད་ཆེན་པོ༷་ལྕག༷ས་ཁྱིམ༷་སྔ་མ་ལྟ་བུ་ཉིས༷་རིམ༷་དུ་ཆུད་ནས་སྲེག༷་པར་བྱེད་དོ། །ཚ༷་བ༷་ནི་མད༷ག་མེ༷་བ༷ར་བའི༷་ས༷་གཞི༷་ལ༷་ལུས་ཀྱི་པགས༷་པ༷་བཤུས༷་ཏེ་༷ལྕགས་ཀྱི་ཕུར༷་བུས༷་བརྒྱངས༷་པའི་སྟེང་དུ་ཐོ་བས་བརྡུང་བ༷་དང༌། ར༷བ་ཏུ༷་ཚ༷་བ༷་ནི་ཕྱི༷་ནས་སྟེང་འོག་ཕྱོགས་མཚམས་ཀྱི་མེ་འབར་བ་དང་ན༷ང་གློ་སྙིང་ལས་འབར་བའི་མེ༷ས་གདུང༷་ཞིང༷་གཞན་ཡང་ལྕགས་ཀྱི་ཐོ་ལུམ་མེ་འབར་བ་དང་ཟ༷ངས་ཞུན༷་བསྐོ༷ལ་མ༷་ཁར་དབང་མེད་དུ་བླུགས་པས༷་ལུས༷་ཀུན༷་རྡུལ༷་དུ༷་སྲེག༷་པ་དང༌། མནར༷་མེད༷་ནི་སྡུག་བསྔལ་གྱིས་དེ་ལས་ཆེར་མནར་དུ་མེད་པས་དེ་སྐད་ཅེས་བྱ་སྟེ་ལྕག༷ས་ཁ༷ང་མེ་ཆེས་འབ༷ར་བ༷ས་བསྲེག་སྟེ་དངུལ་དང་དངུལ་སྐོང་ལྟར་སྡུག་བསྔལ་བཟོ༷ད་གླག༷ས་མེ༷ད་དེ། གཤིན་རྗེའི་སྐྱེས་བུ་རྣམས་ཀྱིས་ཐོ་བས་བརྡུང༷་བ་ད༷ང༌། དགྲ་སྟྭས་འཚོ༷ག་པའམ་གཤོག་པ་དང༷་སོག་ལེས་གཤོག༷་པ་དང་༷གཏུན་དུ་ཕྱེ༷་མར༷་འཐག༷་པ་དང༌། ཟངས་ཁོལ་མར་འཚོད་པ་ད༷ང་མདུང་རྩེ་གསུམ་སོགས་ཀྱིས་འབི༷གས་པ་དང་༷། ལྕག༷ས་ལེ༷བ་མེ་འབར༷་བས༷་མགོ་མཇུག་ཐག་པས་འཆིང་བ་ལྟར་དཀྲི༷་བ་སོགས་ཀྱི་སྡུག་བསྔལ་དཔག་ཏུ་མེད་དོ། །གཉིས་པ། ཚ་དམྱལ་གྱི་ཕྱི༷་རོ༷ལ་ཕྱོག༷ས་བཞི༷ར་ཉེ༷་འཁོ༷ར་བ༷ཅུ་དྲུག༷་སྟེ༷། རོ༷་མྱག༷ས་ཤིང་རུལ་བའི་འད༷མ་ན་སྲིན་བུ་ལྕགས་ཟངས་ཀྱི་མཆུ་ཅན་མང་པོས་ཟ་བ་དང༷༌། ཐལ་ཚན་གྱི་ཆུ༷་བོ༷་རབ༷་མེད༷་དུ་ཤ་རུས་ཚིག་ཅིང་འབྲལ་བ་དང་༷། སྤུ༷་གྲིའི༷་ཐང༷་དུ་རྐང་པ་གཤོག་པ་དང་༷། ར༷ལ་གྲི༷་ལོ༷་མའི༷་ཚལ༷་གྱིས་ལུས་གཅོད་པ་དང༌། ལྕགས་ཀྱི་ཤལ༷་མ༷་རིའི༷་སྡོང༷་པོར་འབབ་འཛེགས་བྱས་པས་ལྕགས་ཀྱི་ཐུར་མས་འབིགས་པ་སྟེ་དེ་དག་ཕྱོགས་བཞི་ན་བཞི་བཞིས༷་ཀུ༷ན་ནས༷་འཁོ༷ར་ལྷགས་པ་བཅུ་དྲུག་ཅེས་བྱ་སྟེ། གནས་དེར་ངན་སོང་དམྱལ༷་བ༷་པ༷་རྣམ༷ས་བར་བསྐལ་ཕྱེད་དུ་སྡུག༷་བསྔལ༷་སྣ༷་ཚོགས་པ་ལ་སྤྱོད༷་པར་དྲན་ཉེ་ལས་གསུངས་ཤིང་ཉི་ཚེ་ལ་གནས་དང་སྡུག་བསྔལ་ཚེ༷་ཚ༷ད་སོགས་གཅིག་ཏུ་ངེས་པ་མེད་པ་ཡིན་ནོ། །གཉིས་པ། དེ་དག་གི་ཚེ༷་ཚ༷ད་ནི། ཡ༷ང་སོས༷་ལ༷་སོག༷ས་དྲུག༷་པོ༷་ནི༷་འདོ༷ད་ལྷའི་ཚེ༷་ད༷ང་ཉིན༷་ཞག༷་མཉམ༷་པ༷་ཡི༷་རང༷་ལོ༷་དེ་སྙེད༷་བར༷་དུ༷་ཐུབ༷་པ༷་སྟེ༷། དེ་ཡང་རྒྱལ་ཆེན་རིས་བཞིའི་རང་ལོ་ལྔ་བརྒྱ་ཡང་སོས་ཀྱི་ཞག་གཅིག་ཏུ་བརྩིས་པའི་རང་ལོ་ལྔ་བརྒྱ་ཐུབ་བོ། །དེ་བཞིན་སུམ་ཅུ་རྩ་གསུམ་པའི་ལོ་སྟོང་དང༌། མཚེ་མའི་ཉིས་སྟོང་དང༌། དགའ་ལྡན་པའི་བཞི་སྟོང་དང༌། འཕྲུལ་དགའི་བརྒྱད་སྟོང་དང༌། གཞན་འཕྲུལ་དབང་བྱེད་པའི་ཁྲི་དྲུག་སྟོང་རྣམས་རང་རང་གི་ཉིན་ཞག་རེར་བྱས་པའི་ཐིག་ནག་གིས་རང་ལོ་སྟོང་དང༌། བསྡུས་འཇོམས་ཀྱིས་ཉིས་སྟོང་དང༌། ངུ་འབོད་ཀྱིས་བཞི་སྟོང་དང༌། ངུ་འབོད་ཆེན་པོས་བརྒྱད་སྟོང་དང༌། ཚ་བས་རང་ལོ་ཁྲི་དྲུག་སྟོང་དང༌། ར༷བ་ཏུ༷་ཚ༷་བ༷ས་བར༷་བསྐལ༷་ཕྱེད༷་ཐུབ༷་ཅིང་༷། མནར༷་མེད༷་པ་ནི་བར༷་བསྐལ༷་གཅིག༷་ཏུ༷་གན༷ས་པར༷་གསུང༷ས་སོ། །
གཉིས་པ་གྲང་དམྱལ་ལ། དངོས་དང༌༑ ཚེ་ཚད་གཉིས། དང་པོ།
གང༷ས་རི་སོགས་ཀྱི་གནས་དང༷་ཁ༷་བའི༷་བུ༷་ཡུག༷་ལང༷ས་པ༷་ཡིས༷་རབ༷་ཏུ༷་སྦྲེབ༷ས་པ་སྟེ་འཁྱགས་པའི༷་ལུས༷་ཅན༷་རྣམ༷་པ་བརྒྱད༷་ནི༷། ལུས་ལ་ཆུ༷་བུར༷་མཐེ་བོང་ཙམ་པ་ཅ༷ན་དང༷༌། དེ་དག་བརྡོལ་ནས་རྨར་སོང་བ་ཆུ༷་བུར༷་རྡོལ༷་བ༷་ཅན༷་དང༌། ཨ༷་ཆུ༷་ཆུ་ཟེར༷་ནས་སྨྲེ་སྔགས་འདོན་པ་དང༷༌། ཀྱི༷་ཧུད༷་ཀྱི་སྒྲ་ཙམ་ལས་མི་ཐོན་པ་དང༌། སོ༷་འཐ༷མ་ཞིང་སྐད་མི་ཐོན་པ་དང་༷། པ༷དྨ་༷ལྟར༷་ལུས་བཞི་ཚལ་དུ་གས༷་པ་དང༌། རྨ་དེ་དག་ཕྱི་ནང་ལོག་ནས་ཆུ་རྒྱུས་ཕྲ་མོས་སྒྲེལ་བ་ཨུ༷ཏྤལ༷་ལྟར་གས་པ། ཚལ་བ་བཅུ་དྲུག་གམ་སུམ་ཅུ་རྩ་གཉིས་ནས་བརྒྱ་སྟོང་དུ་གས་པ་པ༷༷དྨ༷་ཆེ༷ན་པོ་ལྟར་གས་པ་སྟེ། གྲང༷་བ༷ས་ཉམ༷་ཐག༷་པའི་སྡུག༷་བསྔལ༷་ཕ༷་མཐའ༷་ཡ༷ས་སོ། །གཉིས་པ། དེ་དག་གི་ཚེ༷་ཚད༷་ཡུལ་ཀོ་ས་ལའི་ཏིལ་ཁལ༷་བརྒྱ༷་ཤོང༷་བའི༷་སྣོད་ལ་ཏིལ༷་སྦྱང༷ས་ཟེར་ལ་དེ་ཏིལ་གྱིས་ཕྱུར་བུར་བཀང་བའི་ནང་ནས༷་ལོ༷་བརྒྱ་རེ་སོང་བ་ན་ཏིལ༷་གཅིག༷་སྟེ་རེ་རེ་ཕྱུང་༷བས༷་ཏིལ་དེ་ཀུན་ཟ༷ད་པར་གྱུར༷་པ༷་ན་ཆུ༷་བུར༷་ཅ༷ན་གྱི་ཚེ༷་ཚད་རྫོགས་པ་ཡིན་ལྷག༷་མ༷་གཞན་རྣམས་གོང་གི་ཚད་དེ་ཉི༷་ཤུར༷་འགྱུར༷་གྱིས་རིང་བ་ཡིན་ནོ། །
གཉིས་པ་ཡི་དྭགས་ལ། དངོས་དང༌། ཚེ་ཚད་གཉིས། དང་པོ།
ཟས་སྐོམ་ཡིད་ལ་བཏགས་པས་ཡི༷་དྭག༷ས་ཏེ་རྟག་ཏུ་བཀྲེས༷་སྐོམ༷་དང་གཞན་གྱིས་འཚེ༷་བས༷་སྡུག༷་བསྔལ༷་བ༷་སྟེ། དབྱེ་ན། ཕྱི༷་ཡི༷་སྒྲིབ༷་པ་ཅན༷་ནགས་ཚལ་དང་ཆུ་ཀླུང་སོགས་ཡུལ་བཟ༷ང་ད༷གུ་མཐོང༷་ན༷འང༷་བལྟས་པའི་མོད་ལ་བསྐམ༷ས་ཤིང་མགལ་དུམ་སོགས་སུ་སྣང་བ་དང༌། དབྱར་ཟླ་བས་ཀྱང་བསྲེག་ལ་དགུན་ཉི་མའང་གྲང་བ་སོགས་དུས་ཚིགས་ཀྱང་ཕྱིན་ཅི་ལོག་ཏུ་སྣང་བ་དང༌། ནང༷་གི༷་སྒྲིབ༷་པ་ཅན༷་གློ༷་སྙིང༷་ལས་མེ༷་འབ༷ར་ཞིང༷་ཁ་ནས་དུད་པ་མེ་ལྕེར་བཅས་པ་འཐུལ་བ་དང༌། སྤྱི༷་མཐུན༷་གྱི་སྒྲིབ༷་པ་ཅན༷་ཟས༷་སྐོམ༷་ཡི༷ད་ལ༷་བཏག༷ས་བཞིན་བཅུ༷་གཉིས༷་ཀྱི་ལོར༷་ཡང༷་ཆུ༷་ཡི༷་སྒྲ་ཙམ་ཡང་མི༷་ཐོས༷་ཤིང་ཚུར་གཞ༷ན་གྱིས༷་འ༷ཚེ་བ་དང་༷། ཟས་སོགས་མཐོང་ཡང་གཞན་གྱིས་བསྲུང་༷བར་སྣང༷་བ༷ས་སྤྱད་དབང་མེད་པ་དང༌། ལུས་རི་རབ་ཙམ་ལ་ཁ་ཁབ་མིག་ཙམ་ཡོད་པས་མི་གཙང་གྱི་ནར་བོར་བའི་ཁ་ཟས་ཀྱང་དང་པོ་ཁར་མི་ཚུད་ཚུད་ཀྱང་མགུལ་བར་མ་བསླེབས་པར་ཁ་ཡི་དུག་གིས་སྐམ་པ་སོགས་སྡུག་བསྔལ་ཤིན་ཏུ་མི་བཟད་པ་དང་ལྡན་པའོ༷། །གཉིས་པ། ཚེ༷་ཚད༷་ནི་མི༷་ཡི༷་ལོ༷་བརྒྱ༷་ཡི༷་དྭག༷ས་ཀྱི་ཞག༷་གཅིག་ཏུ་བྱས་པའི་ར༷ང་ལོ༷་ལྔ༷་བརྒྱ༷ར་ཏེ་མི་ལོ་ཁྲི་དང་ལྔ་སྟོང་དུ་སྡུག༷་བསྔལ༷་ཉམས་སུ་མྱོང༷་བ་ཡིན༷་ནོ༑ ༑
གསུམ་པ་དུད་འགྲོ་ལ། དངོས་དང༌། ཚེ་ཚད་གཉིས། དང་པོ།
དུད༷་འགྲོ༷་རྣམ༷ས་ལའ༷ང་བྱིང་ན་གནས་པ་སོགས་གཅི༷ག་གིས༷་གཅིག༷་ཟ༷་ཞིང༷་འཚེ༷་བ་དང༷༌། ཁ་འཐོར་བ་བདག་ཏུ་བཟུང་བ་རྣམས་ལ་རྨོས་རྨོ་བ་སོགས་བཀོ༷ལ་སྤྱོད༷་དང་ཤ་ལྤགས་སོགས་ཀྱི་ཕྱིར་གསོ༷ད་པ་དང་རྐང་ལག་དང་ཤ་སོགས་གཅོ༷ད་པས་མཚོན་སྡུག༷་བསྔལ༷་མང༷་པོ་དང་ལྡན་པ་ཡིན་ནོ༑ ༑གཉིས་པ། ཚེ༷་ཚད་ལ༷་མ༷་ངེ༷ས་ཏེ། དེ་ཡང་རིང་བ་ཀླུ་སོགས་བསྐལ༷་པ༷་རེ་ཙམ་དང་ཐུང་བ་རྣམས་སྐད་ཅིག་ཙམ་ལ༷་སོ༷གས་ཏེ་མ་ངེས་སོ༷། །བཞི་པ། མི༷་རྣམ༷ས་ལ༷་ཡང༷་བདེ༷་བའི༷་གོ་སྐབ༷ས་མེད༷་དེ༷། སྐྱེ༷་རྒ༷་ན༷་འཆི༷་སྟེ་རྩ་བའི་སྡུག་བསྔལ་བཞི་དང༌། དགྲ༷་སྡང་བ་དང་༷ཕྲད་པ་དང་གཅན་གཟན་སོགས་ཀྱི་འཚེ༷་བ༷་མང༷་ཞིང༌། བཤེ༷ས་བྱམས་པ་དང་བྲལ༷་བ་དང༌༑ ཡོ་བྱད་དང་བུ་ལ་སོགས་པ་འདོ༷ད་པ༷ས་ཕོང༷ས་པ་དང༷༌། ནད་གདོན་སོགས་མི༷་འདོ༷ད་པ་མྱོང་༷ཞིང་ཐོག་ཏུ་བབ་པ་དང༌། རྙེད་བཀུར་གྲགས་པ་སོགས་འདོ༷ད་པ༷་མ༷་གྲུབ༷་པ་དང་ཚ༷་གྲང༷་དང་ང༷ལ་དུབ༷་དང༷༌། རང་གིས་ཕར་ཕན༷་བཏགས་པའི༷་ལན༷་དུ༷་ཚུར་གནོད༷་སྐྱེལ་བ་དང་༷། བྱས་པའི་དྲི༷ན་མི༷་གཟོ༷་བ་དང༌། འཁོ༷ར་གྱི༷ས་ལོག༷་པར་སྒྲུབ༷་པ་དང༌། དོན༷་མེད༷་པར་གཞན་གྱིས་ཕྲ༷ག་དོག༷་དང་༷། དེའི་དབང་གིས་མི༷་བསྔ༷གས་ཏེ་ངན་པར་སྒྲོགས་པ་དང༌། དོན༷་མེད༷་པར་སྒྲོ༷་སྐུར༷་བྱུང་བ་སྟེ་སྡུག་བསྔལ་དཔ༷ག་ཏུ༷་མེད༷་ཅིང་ཚེ་ཚད་ཀྱང་སྒྲ་མི་སྙན་ལས་གཞན་གླིང་གསུམ་ན་ཕལ་ཆེར་དུས་མིན་དུ་འཆི་བ་སོགས་ཀྱིས་ངེས་པ་མེད་དོ། །ལྔ་པ། རི་རབ་ཀྱི་ཁོང་གསེང་ན་གནས་པའི་ལྷ༷་མིན༷་རྣམ༷ས་ལ༷འང༷་གཞན་ལ་ཁོང་ཁྲོ༷་བ་དང་༷། ལྷ་སོགས་དང་གཡུལ་འ༷ཁྲུགས་པ༷་དང་༷། འདོད་པ་མ་གྲུབ་ལ་མི༷་འདོ༷ད་པ་ཐོག༷་ཏུ་འབ༷བ་པ་དང་༷༑ འཆི༷་བ་ལ༷་སོ༷གས་ཏེ་སྣ༷་ཚོག༷ས་པའི་སྡུག༷་བསྔལ༷་མ༷ང་པོ་དང་ལྡན༷་པས་བདེ༷་བ༷འི་གོ་སྐབས་མེད༷་ཅིང་ཚེ་ཚད་ཡང་གཅིག་ཏུ་ངེས་པ་མེད་དོ། །དྲུག་པ། ལྷ་༷རྣམ༷ས་ལ༷་ཡང༷་འདོད་པ་ན་འཆི༷་འཕོ༷་བ་དང་ལྟུང་༷བ་ལ༷་སོག༷ས་པའི་སྡུག༷་བསྔལ༷་དང༌། གོང་མ་གཉིས་ནའང་སྲིད་པར་ཉིང་མཚམས་སྦྱོར་བའི་སྡུག་བསྔལ་གྱི་ཆུ༷་མཚོ༷་མཐའ༷་ཡས༷་ཤིང་དཔག༷་ཏུ༷་མེད༷་ལ་ཚེ་ཚད་ནི་སྔར་བཤད་པ་བཞིན་ནོ། །
གསུམ་པ་དོན་བསྡུ།
དེ༷་ལྟར༷་འཁོ༷ར་བ༷་མེ༷་ཡི༷་འོབ༷ས་དང་འདྲ༷་སྟེ༷་བདེ༷་བའི༷་སྐབ༷ས་མེ༷ད། ཟོ༷་ཆུན༷་འཁྱུད༷་མོ༷་བཞི༷ན་དུ་གནས་རིས་སོ་སོར་གཅི༷ག་ནས༷་གཅི༷ག་ཏུ་སྐྱེ་ཤིའི་ཁ་བརྒྱུད༷་དེ། དུས་ཐོ༷ག་མ་མེད་པ་ནས་བདེ་སྡུག་འདི་མ་སྤྱད་བྱ་བ་དང༌། གནས་འདིར་མ་བསྡད་པ་དང༌། འདིའི་མངལ་དུ་མ་གནས་པ་མེད་ཅིང་ནུ་ཞོ་རྒྱ་མཚོ་བས་ལྷག་པ་འཐུང་སྟེ་ད་དུང་ལམ་ལ་མ་འབད་ན་འདི་ཙམ་ན་ཐར་ཞེས་ཐ༷་མ་མེ༷ད་པས༷༑ དེ་ལ༷ས་བློ༷་བཟང༷་རྣམ༷ས་ཀྱིས༷་ཐར༷་པའི་ཕྱིར༷་བརྩོན་པས་སྤྲོ༷་བ༷་བསྐྱེད༷་པར་བྱའོ། །
གཉིས་པ་མྱང་འདས་ཞི་བདེར་བསམ་པ་ནི།
མི་བརྟན་གཡོ་ཞིང་སྙིང༷་པོ༷་མེ༷ད་པ༷་དེ༷་འདྲ༷་བའི་འཁོ༷ར་བ༷་ལ༷ས་གཏན་དུ་ཐར༷་པའི༷་མཆོ༷ག་ནི༷་མྱ༷་ང༷ན་ལས་འད༷ས་པ༷་སྟེ༷། ཉོན་མོངས་པའི་ནད་ཞི༷་བ་དང༌། སྡུག་བསྔལ་དང་བྲལ་བས་བདེ༷་བ་དང༌། མྱ་ངན་གྱི་མེ་གཞིལ་བས་བསི༷ལ་བའི༷་ཆོས་གསུམ་དང་ལྡན་པའི་བདུད་རྩི༷་བླ༷་ན་མེད༷་པ། རྒྱུན་འགག་པ་དང་རྒྱུན་འགྱུར་བ་དང་ཕྲ་བའི་མི་རྟག་པ་གསུམ་མེད་པས་རིམ་པར་རྟག༷་པ་དང་བརྟན༷་པ་དང་འཕོ༷་འགྱུར༷་མེ༷ད་ཅི༷ང་རང་བཞིན་སྤྲོ༷ས་དང༷་བྲལ༷་བ་སྟོབས་སོགས་ཡོ༷ན་ཏན༷་གྱི་རང༷་བཞི༷ན་གྱིས་ལུ༷ས་རྫོ༷གས་པ་སྟེ། དེ་ཕན་ཆོད་རྒ༷་བ་དང་ཤི༷་བའི་འཇིགས་པ་མེད༷་ཅིང་སྒྲིབ༷་པ་གཉིས་དང་བྲལ༷་བ། ལས་ཉོན་གྱིས་རྙོག༷་པ༷་མེད༷་ཅིང༷་འགྲོ་བ་ཀུན་གྱི་ཕན༷་བདེ༷འི་གན༷ས་ཏེ། སྡུག་བསྔལ་ལས་སྐྱོབ་པས་འགྲོ༷་བའི༷་སྐྱབ༷ས་དང་༷ཐར་པའི་ལམ་སྟོན་པས་དཔུང༷་གཉེན༷་དུ་གྱུར༷་པ༷་དེར༷་བློ༷་གྲོས་བཟ༷ང་པོ་དང་ལྡན་པ་རྣམ༷ས་ཀྱིས༷་བགྲོད༷་པའི་ཕྱིར༷་བརྩོན༷་པར༷་བྱའོ༷། །ཐེག༷་པ༷་ཆེ༷ན་པོའི༷་མན༷་ང༷ག་གི༷་བ༷སྟན་བཅོ༷ས་ཡི༷ད་བཞི༷ན་རི༷ན་པོ༷་ཆེའི༷་མཛོ༷ད་ལས༷། འཁོ༷ར་བ༷་སྡུག༷་བ༷སྔལ་དུ༷་རྟོག༷་ཅིང་༷མྱང་༷འད༷ས་བདེ༷་བར༷་བས༷མ་པའི༷་ལེ༷འུ་སྟེ༷་བཅུ༷་བདུ༷ན་པའི༷་འགྲེལ་པའོ༷༑ ༑ །།
༈ གསུམ་པ་བསྒོམ་པའི་ཤེས་རབ་ལ། མདོར་བསྟན། རྒྱས་བཤད་གཉིས། དང་པོ།
དེ༷་ལྟར༷་བས༷མ་བྱའ༷མ་བསམ་པའི་ཤེས་རབ་ཡོང༷ས་སུ༷་རྫོག༷ས་པ༷་ན༷། སྒོམ༷་བྱུང་གི་ཤེས༷་རབ་ཉིད་རྒྱུད༷་ལ་བསྐྱེད༷་པར༷་བྱ༷་དགོས་སོ། །དེ་ལ་ཉན་ཐོས་རང་རྒྱལ་ཐེག་ཆེན་ཏེ་ཐེ༷ག་པ་གསུམ༷་གྱིས་ངེ༷ས་པར༷་འབྱུང༷་བའི༷་ལམ༷་གསུམ༷་བསྒོམ་པ་ཡོད་ཀྱང་དེ་དག་ལས༷་འདི༷ར་ནི༷་ཐེག་པ་ཆེན་པོ། དེ་ལས་ཀྱང་འབྲས་བུ་བླ༷་ན་མེད༷་པ་གསང་བ་སྔགས་ཀྱི་རྩེ་མོར་གྱུར་པ་རྫོགས་རིམ་འོད་གསལ་སྙིང་༷པོའི༷་དོན༷་ལ༷་འཇུ༷ག་པར་བྱ་བ་ཡིན་ནོ། །
གཉིས་པ་ལ། གནས་ལུགས་གཏན་ལ་དབབ་པ་དང༌། སྒོམ་པས་ཉམས་སུ་བླང་བ་གཉིས། དང་པོ་ལ། དགོས་པ་དང་བཅས་ཏེ་མདོར་བསྟན། དེའི་རང་བཞིན་རྒྱས་པར་བཤད། དེ་ལྟར་རྟོགས་པའི་ཕན་ཡོན་གསུམ། དང་པོ།
དེ༷་ལ༷་དང༷་པོ༷་བསྒོམ་པའི་སྔོན་དུ་གནས༷་ལུག༷ས་ཤེས༷་པ༷་གཅེས༷་ཏེ། ལྟ་བ་ནི་མིག་དང་འདྲ་བའི་ཕྱིར་རོ། །གནས་ལུགས་དེ་ལའང་ཐེག༷་པའི༷་དབང༷་གིས༷་ཕྱོགས་རེ་ནས་གཏན་ལ་ཕབ་པ་སོགས་རྣམ༷་པ༷༷་མང༷་ན༷་ཡང༷་མདོ་རྒྱུད་ཐམས་ཅད་ཀྱི་ངེ༷ས་པ༷འི་སྙིང༷་པོ༷་བདེ༷ན་པ༷་དབྱེར༷་མེད༷་དེ༷་ནི་སང༷ས་རྒྱས༷་ཀུན༷་གྱི༷་ཐུགས་ཀྱི་གས༷ང་བ་མཐར་ཐུག་པ་ན་གནས་པའི༷་མཛོ༷ད་ཁང༷་ཡིན༷་ཏེ། དེ་ཡང་རྡོ་རྗེ་ཐེག་པ་ཕྱི་རྒྱུད་གསུམ་ལྟ་བ་མཚན་ཉིད་ཐེག་པ་དང་ཆ་འདྲ་བར་དོན་དམ་པར་གང་ཡང་མ་གྲུབ་པའི་རང་བཞིན་དུ་གཏན་ལ་འབེབས་ལ། དེང་སང་གི་སྔགས་པ་ཕལ་ཆེར་དེའི་རྗེས་སུ་འབྲང་ངོ༌། །ནང་པ་གསུམ་གྱིས་ཀུན་རྫོབ་ལྷའི་རང་བཞིན་དུ་སྣང་བ་ཉིད་ནས་བདེན་པ་དབྱེར་མེད་དུ་འཇོག་པས་བདེན་པ་ཐ་དད་དུ་འཛིན་པ་དོར་ནས་ཆོས་ཐམས་ཅད་ངེས་དོན་འབའ་ཞིག་གི་སྙིང་པོར་གཏན་ལ་འབེབས་པས། ལྷུན་གྲུབ་སྙིང་པོའི་ཁམས་ཀྱི་གློ་བུར་གྱི་སྒྲིབ་པ་སེལ་བ་ཙམ་ལས། ངོ་བོ་རྒྱུ་འབྲས་ཐ་དད་དུ་མི་འདོད་པས། འདུས་མ་བྱས་རང་སྣང་བའི་དཀྱིལ་འཁོར་དུ་ཤེས་པར་བྱེད་དོ། །དེ་ལམ་དུ་བྱེད་ཚུལ་ཕ་མ་གཉིས་མེད་ཀྱི་རིམ་པས་ཐ་དད་ཀྱང་ངོ་བོ་གྲུབ་སྡེ་གཅིག་པར་ཁས་ལེན་ཏེ་དཔེར་ན་བུམ་པའི་བདེན་འཛིན་ལོག་ཀྱང་སྣང་ཙམ་གྱི་བུམ་པར་རྣམ་པར་འཇོག་པ་སྟེ། དོན་ལ་བུམ་པ་བཀག་ཤུལ་གྱི་མེད་རྐྱང་གི་རྗེས་སུ་འབྲང་བ་མིན་པར། བུམ་པ་ཁེགས་ཀྱང་བུམ་སྣང་དེ་ཡོད་པར་འཇོག་ཤེས་དགོས་པ་བཞིན་དངོས་པོའི་བདེན་འཛིན་གཞིག་པའི་ཕྱིར་དང་པོར་རིགས་པས་དཔྱད་ནས་བཀག་ཀྱང་དོན་ལ་དགག་རྐྱང་ཙམ་ཞིག་མཐར་ཐུག་ཏུ་མ་གྲུབ་སྟེ་སྣང་སྟོང་འདུ་འབྲལ་མེད་པ་ཉིད་གནས་ལུགས་ཡིན་གྱི་ཕྱོགས་སུ་ལྷུང་བ་མ་ཡིན་ནོ། །དེས་ན་རྣལ་དོན་དུ་བདེན་གྲུབ་དང་དགག་རྐྱང་འཛིན་པ་གཉིས་ཀ་བློས་ཕར་ཀུན་ཏུ་བཏགས་པ་ཙམ་དུ་ཟད་ལ། ཆོས་ཉིད་གཤིས་ལ་གང་དུའང་མ་གྲུབ་སྟེ་སྣང་སྟོང་མཉམ་པ་ཉིད་དུ་གནས་པས་ན་སྣང་སྟོང་འདི་གཉིས་གཅིག་སྤངས་ནས་གཅིག་ལ་མཆོག་ཏུ་ཞེན་པར་མི་བྱའོ། །དེ་ལྟར་མ་གོ་བར་ཅི་ཡང་མེད་པར་འཛིན་པ་ནི། ཕྱང་ཆད་ཐེག་ཆེན་གྱི་ལམ་དང་རིང་བ་ཞེས་བྱ་ལ། སྒོས་སུ་རྡོ་རྗེ་ཐེག་པའི་སྐལ་བ་མེད་པ་ཞེས་བྱའོ༑ ༑
གཉིས་པ་ལ། གཞི་བདེན་གཉིས་དབྱེར་མེད་དུ་གཏན་ལ་ཕབ་པ། ལམ་འཁོར་འདས་དབྱེར་མེད་དུ་ཉམས་སུ་ལེན་པ། ཐོབ་བྱ་གཞི་འབྲས་དབྱེར་མེད་དུ་ལ་བཟླ་བ་གསུམ། དང་པོ་ལ། བདེན་གཉིས་དབྱེར་མེད་ཀྱི་ངོ་བོ། དབྱེར་མེད་པའི་རྒྱུན་མཚན་གཉིས། དང་པོ།
རྡོ་རྗེ་ཐེག་པའི་སྙིང་པོའི་དོན་ཀུན་གཅིག་ཏུ་དྲིལ་ནས་ཉམས་སུ་ལེན་པ་ལ། ཕ་རྒྱུད་ཀྱི་རྫོགས་རིམ་ཟབ་གསལ་གཉིས་མེད་ཀྱི་ཡེཤེས་ཐབས་རླུང་གི་རྣལ་འབྱོར་དང༌། མ་རྒྱུད་ཀྱི་བདེ་གསལ་བསམ་མི་ཁྱབ་པའི་ཐབས་ཐིག་ལེའི་རྣལ་འབྱོར་དང༌། གཉིས་མེད་ཀྱི་རྫོགས་རིམ་འོད་གསལ་རྣམ་པར་མི་རྟོག་པའི་ཡེ་ཤེས་ཐབས་ཕྲ་མོའི་རྣལ་འབྱོར་དུ་བྱ་བ་གསུམ་ཆར་མན་ངག་འདིར་ཆ་མཉམ་དུ་སྟོན་པ་སྟེ། ཆ་མཉམ་ནི་རང་བཞིན་ལྷན་ཅིག་སྐྱེས་པའི་ཡེ་ཤེས་ཡིན་པས་དེ་གཏན་ལ་འབེབས་པའི་ཕྱིར་རོ། །དེས་ན་དེ་དག་གི་གཞི་ཡི་གནས་ཚུལ་མ་ཤེས་ན་གང་ཡང་མི་འབྱུང་བས། རིག་པའི་ཡེ་ཤེས་བདེན་པ་དབྱེར་མེད་དེ༷་ཡི༷་རང༷་བཞི༷ན་ཇི་ལྟ་བུ་ཞེ་ན། གདོད་མ་ནས་རྣམ་པར་དག་ཅིང་རང་བཞིན་གྱིས་འོ༷ད་གས༷ལ་བའི་ཡེ༷་ཤེ༷ས་བདེ་བར་གཤེགས་པའི་སྙིང་པོ་ཡིན་ཏེ༷། དེ་ཡང་ཐོག༷་མ༷་མེ༷ད་པ་ནས༷་ཡོད་མེད་ལ་སོགས་པའི་མཐའ་བཞིའི་སྤྲོས་པ་རབ༷་ཏུ་ཞི༷་བའི་སྤྲོས༷་མེད༷་ཀྱི་བད༷ག་དམ་པ༑ ཡོན་ཏན་གྱི་དཀྱིལ་འཁོར་གང་བས་མཛེས་པ་ཉི༷་མ་ལྟ་བུ་དང་སྒྲིབ་པ་མེད་པའི་དབྱིངས་སམ་ཆོས་ཉིད་ནམ་མཁའ༷་བཞི༷ན་ཏེ༷། འོད་གསལ་དེའི་རང་བཞིན་ལས་གཞི་ལམ་འབྲས་བུའི་གནས་སྐབས་ནམ་དུ་ཡང་མི་གཡོ་བས་ལྷུན༷་གྲུབ༷་འདུས༷་མ༷་བྱས༷། ར༷ང་བཞི༷ན་གྱིས་སྒྲིབ་གཉིས་རྣམ༷་དག༷་ཆེན༷་པོར༷་ཡེ༷་ནས་གནས༷་ཏེ་ཐ་དད་དུ་བྱ་བ་ཡོད་མ་མྱོང་བས༷་སྣང༷་སྟོང༷་ཐ་དད་དུ་དབྱེར༷་མེ༷ད་པ་སྟེ། མཚན་བརྗོད་ལས། རང་བཞིན་གྱིས་ནི་དག་པའི་བདག །ཐོག་མ་མེད་ནས་སྤྲོས་མེད་བདག །ཅེས་དང༌། དྲི་མ་མེད་པས་གཙང་བ། ཀུན་ལ་ཁྱབ་པས་བདག་དམ་པ། འགྱུར་བཅས་ཀྱི་ཟུག་རྔུ་མེད་པས་སམ་སྡུག་བསྔལ་གྱིས་ཟིལ་གྱིས་མི་ནོན་པས་བདེ་བ། འཕོ་འགྱུར་མེད་པས་རྟག་པ་སྟེ། ཚུ་རོལ་མཐོང་བའི་བློ་ལས་བསྐལ་དོན་ཕ་རོལ་ཏུ་གྱུར་པའི་དབང་དུ་བྱས་ནས། མདོ་སྡེ་རྒྱན་ལས། བཙང་བདག་བདེ་དང་རྟག་ཉིད་ཕྱིར། །ཡོན་ཏན་ཕ་རོལ་ཕྱིན་པ་འབྲས། །ཞེས་སོ། །དེ་ཡང་སྔར་མེད་པའི་ཡོན་ཏན་སོ་མ་དེའི་སྟེང་དུ་གྲུབ༷་པའམ་གཞག་ཏུ་མེད་ལ། གློ་བུར་པ་ཙམ་ལས། རང་བཞིན་པའི་སྐྱོན་ནམ་དྲི་མ་ཕྱིར་བས༷༷ལ་དུ་མེད་པས་སྐྱོན་སྤང་བ་ཕྱིར་འགྲོ༷་བ་དང༌། ཡོན་ཏན་ནང་དུ་འོང་བ་མེད༷་པ་ཉིད་ནི་གནས་ལུགས་ཡང་དག་པའི་དོན་ཏེ། དེ་རྟོགས་པའམ་མཐོང་བས་གྲོལ་ནུས་པར། མངོན་རྟོགས་རྒྱན་ལས། འདི་ལ་བསལ་བྱ་ཅི་ཡང་མེད། །བཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་བལྟ། །ཡང་དག་མཐོང་ན་རྣམ་པར་གྲོལ། །ཞེས་སོ། 
གཉིས་པ་ལ་བསྟན་བཤད་གཉིས། དང་པོ།
འོད་གསལ་བའི་ཡེ་ཤེས་དེ་ལ་འཁོར་བ་ཀུ༷ན་རྫོབ༷་པའི་སྣང་བ་སྤྲིན་དང་འདྲ་བས་མ་རེག་པའམ་སྒྲིབ་པའི་གཞི་མེད་པས་འཁྲུལ་པར་སྣང་བ་ཙམ་ཡང་དོན་ལ་རང་བཞིན་གྱིས་མ་གྲུབ་པས་རྣམ༷་པར་ཆད༷་ལ། དེ་མ་གྲུབ་ན་སྣང་ཚོད་སྟོང་ཉིད་དུ་གཞལ་བའི་དོན་དམ་པའང་མ་གྲུབ་པས་བདེན་གཉིས་སུ་རྣམ༷་པར་དབྱེ༷་བའི་ཡུལ༷་ལས་འདས༷་པས༷་ན། དབྱིངས་ལ་གྲུབ་མཐའི་བློས་བཏག༷ས་པའི༷་བདེ༷ན་པ་གཉིས༷་ལས་འདས༷་པའི་ཕྱིར༷་བློས་དམིགས་པའི་སྤྲོས༷་པ་ཀུན༷་ཞི༷༷་བ་འདི་ལེགས་པར་རྟོགས་ན། དབྱིངས་ལ་བདེན་པ་གཉིས་མ་གྲུབ་པས་བདེ༷ན་པ༷་དབྱེར༷་མེད༷་ཞེས་བརྗོད་པ་འདི་ལ་ནི་ཀུན་རྫོབ་ཏུ་གྲུབ༷་པ་དང༷་དོན་དམ་དུ་མ༷་གྲུབ༷་ཅེས་ཀྱང་བརྗོད་དུ་མེད༷་དོ། །དེས་ན་སྣང་སྟོང་ཕྱོགས་རེ་བ་མིན་པ་ལ་བདེན་པ་དབྱེར་མེད་ཅེས་བརྗོད་པའང༌། བདེན་པ་ཡོད་པའི་བློ་ལ་ལྟོས་ནས་དེ་དབྱེར་མེད་དུ་བཞག་གི། རང་གི་ངོ་བོ་ལ་དབྱེར་ཡོད་མེད་སོགས་ཀྱང་མེད་དེ་སྤྲོས་པ་དབྱིངས་སུ་ཞི་བ་ཉིད་དོ། །དེ་ལྟར་ན་དབྱིང༷ས་དེ་ལ༷་སྣང༷་ངོ་ཞེས་སམ་མི་སྣང་སྟེ་སྟོང་༷ངོ་ཞེས་པའི་རང༷་བཞི༷ན་གཉིས༷་ཆར་ཡང་མེད༷་པས༷༷། བདེ༷ན་པ༷་གཉིས་པོ་དེ༷་ཡང༷་དབྱེར༷་མེ༷ད་ཅེ༷ས་སུ༷་བརྗོ༷ད་དེ། སྒྱུ་འཕྲུལ་བླ་མ་ལས། དོན་དམ་ཀུན་རྫོབ་དབྱེར་མེད་པ། །མཉམ་པའི་དཀྱིལ་འཁོར་ཆེན་པོ་རུ། །ཞེས་གསུངས། དེས་ན་ཐ་སྙད་དུ་བཏགས་པའི་བདེན་གཉིས་སྣང་ཚོད་འདི་ལ་ཡང་སོ་སོར་དབྱེར་མེད་ན། གཤིས་འོད་གསལ་ལ་ལྟ་ཅི་སྨོས་ཏེ་གསལ་འགྲིབ་མེད་པ་ཉི་མའི་དཀྱིལ་འཁོར་བཞིན་ནོ། །
གཉིས་པ་རྒྱས་བཤད་ལ། སྣང་ཚུལ་ཐ་སྙད་ལ་བདེན་པ་གཉིས་སུ་དབྱེ་བ། གནས་ཚུལ་དོན་དམ་པར་དབྱེར་མེད་གཅིག་ཏུ་བསྟན་པ་གཉིས། དང་པོ།
དོན་ལ་དེ་ལྟར་དབྱེར་མེད་ཀྱང་ཐ་སྙད་དུ་དབྱེར་ཡོད་དེ། སྤྱིར་དོན་དམ་དང་ཀུན་རྫོབ་ཀྱི་འཇོག་ཚུལ་འདི་ལ་སྣང་ཚུལ་དང་གནས་ཚུལ་གྱིས་བཞག་པ་ནི་སྣང་ཆ་དང་སྟོང་ཆ་ལ་འཇོག་པས་དེ་ནི་འཁོར་འདས་གཉིས་ཀ་འདྲ་ཞིང་མཉམ་ལ། འདིར་གནས་ཚུལ་དང་སྣང་ཚུལ་མཐུན་པ་དང་མི་མཐུན་པ་ལ་དོན་དམ་དང་ཀུན་རྫོབ་ཏུ་འཇོག་པའི་ལུགས་ཏེ། འདི་ཐ༷་སྙད༷་དཔྱོད་པའི་ཚད་མས་ཡང་དག་དང་ཡང་དག་མིན་པར་ཕྱེས་ནས་བདེ༷ན་གཉིས༷་འཇོག་ཚུལ༷་ཡིན་པས་དེའི་ཚུལ་གྱིས༷་རབ༷་ཏུ་ད༷བྱེ་ན༷༑ འདི༷་ལྟར༷་དོན་གྱི་སྙིང་པོ་འོད་གསལ་ལ་སྒྲིབ་པའི་བག་ཆགས་སྣ་ཚོགས་པའི་ཀུན་གཞི་ཚོགས་བརྒྱད་ཡུལ་སེམས་གཉིས་སུ་སྣང་ཞིང་གཉིས་སུ་ཞེན་པའི་འཁྲུལ༷་སྣང༷་འཁོར༷་བའི༷་ཆོས༷་རྣམ༷ས་ཀུན༷། སྣང་བ་ལྟར་མི༷་བདེ༷ན་ཞིང་སྙིང་པོ་མེད་པས་བ༷སླུ་བའི་ཕྱིར༷་ཀུན༷་རྫོབ༷་ཀྱི་བདེ༷ན་པ༷་ལག༷ས་ཤིང༌། ཟབ༷་པ་སྟོང་ཉིད་དང་ཞི༷་བ་སྤྲོས་པའི་མཚན་མ་དང་བྲལ་བ་དང་རང་བཞིན་གྱིས་འོད༷་གས༷ལ་བ་ཟག་པ་མེད་པའི་ཡོན་ཏན་གྱི་ཆོས་ཡེ་ནས་ལྷུན་གྱིས་གྲུབ་པས་འབྲས་བུ་ལ་སྨོན་པ་མེད་པས་རང་བཞིན་གྱིས་མྱ༷་ང༷ན་ལས་འདས༷་པའི༷་ཆོས༷་ནི་ནམ་ཡང་རྫུན་པ་དང་བསླུ་བའི་ཆོས་ཅན་མིན་པས་འགྱུར༷་བ་མེད༷་པའི་རང༷་བཞི༷ན་ཡིན་པའི་ཕྱིར་དོན༷་དམ༷་བདེ༷ན་པར༷་འདོད༷་དེ། དཔེར་ན་སྤྲིན་དང་ཉི་མ་ལྟར་སྒྲིབ་ཡུལ་འོད་གསལ་དེ་དོན་དམ་བདེན་པ། སྒྲིབ་བྱེད་འཁོར་བའི་ཆོས་ཕུང་པོ་ཁམས་དང་སྐྱེ་མཆེད་རྣམས་ཀུན་རྫོབ་བདེན་པའོ༑ ༑དེས་ན་བདེན་གཉིས་འདི་ལ་དོན་བྱེད་ནུས་མི་ནུས་དང༌། སྐྱེ་སོགས་ཡོད་མེད་དང༌། བསླུ་མི་བསླུ་སོགས་དབྱེ་སྒོ་མང་ཡང༌། འདིར་བསླུ་མི་སླུ་སྟེ། དེ་ལྟར་འཇོག་པའི་གནད་ནི་འཁོར་འདས་དབྱེར་མེད་པར་སྒྲུབ་པའི་གནད་ཀྱིས་ཏེ། དེ་ལྟའི་སྒྲིབ་པ་སྣང་ལ་མ་གྲུབ་པས་ནམ་ཡང་འོད་གསལ་ལ་གོས་སུ་མེད་པའི་ཕྱིར། དབྱེ་བ་ལ་འདྲེས་དགོས་པ་ལས་དྲི་མ་གློ་བུར་པ་དང༌། འོད་གསལ་རང་བཞིན་གྱིས་གནས་པ་དང༌། དེ་གཉིས་མཚན་ཉིད་མི་མཐུན་པས་གཅིག་དང་ཐ་དད་གང་དུའང་འདྲེས་པ་མེད་པས་དབྱེར་མེད་ཅེས་བཏགས་པའོ༑ ༑གཉིས་པ། གཉིས་སྣང་དང་བཅས་པའི་སྤྱོད་ཡུལ་དུ་མི་བརྟན་གཡོ་བའི་ངང་ཚུལ་ཅན་གྱི་ཀུན༷་རྫོབ༷་འདི༷་ལྟར༷་སྣ༷་ཚོ༷གས་སུ་སྣང་༷བ༷་འ༷དི་ཡང༌། སྒྱུ༷་མ༷་ཆུ་ཟླ༷་སྤྲུལ༷་པ༷་གཟུ༷གས་བ༷རྙན་བཞི༷ན་དུ་བརྟགས་ན་རང༷་བཞི༷ན་དུ་གྲུབ་པ་རྡུལ་ཙམ་མེད༷་ལ༷། མེད་ཀྱང་སྣང་ནི་སྣང༷་བ༷་གང་༷ཡིན༷་པ་འདི༷་དག་དོན་དམ་དཔྱོད་བྱེད་ཀྱི་རིགས་པས་ཤིན༷་ཏུ༷་བ༷རྟགས་ན༷་རགས་པའི་གཞི༷་དང་ཕྲ་བའི་རྩ༷་བར་གྱུར་པའི་དངོ༷ས་པོ་ཕྲ་རབ་རྡུལ་ཙམ་ཡང་གྲུབ་པ་མེད༷་པས༷་རང་བཞིན་གྱིས་ནམ་མཁ༷འ་དང་འདྲ༷་བར་སྟོང༷་ཞི༷ང༌། ཆོས་རང་རང་གི་མཚ༷ན་ཉིད༷་ཀྱིས་གྲུབ་པ་རྣམ་པར་ཆད༷་པ༷འམ་བྲལ་བ་སྟེ༷། མ༷་བརྟག༷ས་མ་དཔྱད་པར་བག་ཡང་ཉམས༷་དག༷འ་བ་ཙམ་གྱི་སྤྱོད་ཡུལ་དུ་ནི་རྣམ་པ་སྣ༷་ཚོ༷གས་པའི་རང་བཞིན་དུ་སྣང་བ་ནི་དཔེར་ན་མེད་བཞིན་སྣང་བ་སྒྱུ་མ༷་བཞི༷ན་ནོ། །མེད་བཞིན་དུ་སྣང་བའི་རྒྱུ་ཅི་སྙམ་ན་ཐོག་མེད་ནས་གོམས་པའི་བ༷ག་ཆག༷ས་གང་ཞིག་འཁྲུལ༷་པའི༷་རང་བཞིན་ཅན་གྱི་རྟེན༷་འབྲེལ༷་གྱི་དབང་ལས༷་བྱུང་༷བ༷་ཡིན་ཏེ་བརྟགས་ན་མེད་ལ་མ་བརྟགས་ན་ཡོད་པས་འཁྲུལ་སྣང་ཞེས་བྱ། ཇི༷་ལྟར༷་དྷ༷་དུ༷་ར༷་ཟོས་པ་ཡི༷་གང་ཟག་གི་མིག་ལམ་དུ་གླང་པོ་སོགས་སྣ་ཚོགས་སུ་སྣང༷་བ༷་བཞི༷ན་ནོ། །དེ་ལྟར་འཁྲུལ་པའི་སྣང་བ་འདི༷་དག༷་རང༷་བཞི༷ན་གྱིས་ཆོས་ཀྱི་བདག་གིས་སྟོང་༷ཞིང༷་གང་ཟག་གི་བད༷ག་མེད༷་པ༷་དེ༷་ཉིད༷། སྣང་བ་དེ༷་ཡི༷་གན༷ས་ལུག༷ས་ཡི༷ན་པའི༷་ཕྱིར༷་སྟོང་པའི་ཆ་དེ་ལ་དོ༷ན་དམ༷་ཞེ༷ས་བྱ༷་ཞིང་དེའི་སྣང༷་ཆ༷་ལ་ཀུན༷་རྫོབ༷་ཅེས་སུ་བཞག་པ་སྟེ༷། དེ་ལྟར་སྣང༷་བའི་དུས༷་ཉིད༷་ནས༷་ཀྱང་སྐྱེ་བ་དང༌། གནས་པ་སོ༷གས་སུ་རང་བཞིན་གྱིས་གྲུབ༷་པ་མེ༷ད་པས༷་ན། ཆོས་དེ་དང་དེའི་རང༷་བཞི༷ན་ནམ་གནས་ལུགས་ནི་སྣང་སྟོང་འདུ་འབྲལ་མེད་པར་གནས་པ་དེ༷་ཡི༷ན་པའི་ཕྱིར་བདེ༷ན་པ༷་དབྱེར༷་མེད༷་པ་ཉིད་དོ༷། །མདོར་ན་ཀུན་རྫོབ་སྣང་སྟོང་གི་ཟླས་ཕྱེ་བའི་བདེན་པ་གཉིས་པོ་ངོ་བོ་ལ་དབྱེ་བ་ཐ་དད་སོ་སོ་བ་མ་གྲུབ་སྟེ་གཉིས་ཆར་གཞི་མེད་པའི་ཕྱིར། སེམས་འགྲེལ་ལས། དེ་ཕྱིར་ཆོས་རྣམས་ཀུན་གྱི་གཞི། །གནས་མེད་སྒྱུ་མ་དང་མཚུངས་ཤིང༌། །ཞི་བ་སྲིད་པ་གཉིས་མེད་པ། །སྟོང་པ་ཉིད་ནི་རྟག་ཏུ་སྒོམ། །ཞེས་གསུངས། དེ་ལྟར་ཐ་སྙད་ཀྱི་བདེན་པ་གཉིས་རིལ་པོ། འདིར་ཀུན་རྫོབ་ཏུ་བཞག་ནས་མ་གྲུབ་པ་ཉིད་གཏན་ལ་འབེབས་ཏེ༑ མདོ་རྒྱན་ལས། གཞན་གྱི་མར་ནི་གང་འདོད་པ། །དེ་ནི་གཞན་གྱི་ཆུང་མ་ཉིད། །གཞན་གྱི་དོན་དམ་གང་ཡིན་པ། །དེ་ནི་གཞན་གྱི་ཀུན་རྫོབ་ཉིད། །ཅེས་སོ། །དེས་ན་ཐ་སྙད་པས་དོན་དམ་དུ་འདོད་ཀྱང་བློས་དཔྱད་པ་ལ་དངོས་པོ་དང་དོན་སྤྱི་དངོས་མེད་འཛིན་པ་ལས་མེད་པས་ན་ཀུན་རྫོབ་ཉིད་དུ་འགྱུར་བའི་ཕྱིར་རོ། །
གཉིས་པ་ལམ་འཁོར་འདས་དབྱེར་མེད་ལ། དངོས་དང༌། དེ་ལ་ལོག་རྟོག་དགག་པ་གཉིས། དང་པོ་ལ། གནས་ལུགས་ལ་འཁོར་འདས་དབྱེར་མེད་དུ་བསྟན་པ་དང༌། སྣང་ཚུལ་གྱིས་མི་གནོད་པར་བསྟན་པ་གཉིས། དང་པོ།
འཁོར་བར་སྣང་བའི་ཆོས་དེ༷་ཡི༷་རང༷་བཞི༷ན་གདོ༷ད་ནས༷་རྣམ་པར་དག༷་པ༷་སྐྱེ་མེད་སྟོང་ཆ་དབྱིངས་དོན་དམ་དང་༷། མཁྱེན་ཆ་འོད༷་གས༷ལ་བའི་དོན༷་དམ༷་ཞེས་ཡེ་ཤེས་དང་འབྲས་བུའི་དོན་དམ་བསྟན་ཏེ། དེ་ཡང་རིག་པ་རང་བྱུང་གི་ཡེ་ཤེས་ལ་ལྡོག་ཆས་ཕྱེ་ན་མེ་ལོང་མཉམ་ཉིད་སོགས་ལྔ་དང༌། དེ་ལ་བརྟེན་ནས་སྐུ་ལྔ་འབྱུང་བས་ན་འབྲས་བུ་དང་ཡེ་ཤེས་ཀྱི་དོན་དམ་ནི་འོད་གསལ་ལ་འདུ་བས། དེ་ལྟར་དབྱིངས་ཡེ་གཉིས་པོ་གཉིས་སུ་མེད་ཅིང་གཉིས༷་སུ༷་བྱར༷་མེད༷་པ༷ས་ན། སྣང་ཚུལ་འཁོར་བ་མ་གྲུབ་པས་གནས་ཚུལ་རང་བཞིན་གྱིས་མྱ་ངན་ལས་འདས་པ་སྟེ་གཤིས་ལ་འཁོར༷་འད༷ས་གཉི༷ས་སུ་མེད༷་ཅིང་བདེ༷ན་པ༷་གཉིས་སུ་དབྱེར༷་མེད༷་པའི་ཚུལ་གཅིག་པུ་ཉིད་དོ༷། །དེས་ན་འོད་གསལ་དོན་དམ་མྱ་ངན་ལས་འདས་པའི་རང་བཞིན་དང༌། འཁོར་བ་གདོད་ནས་དག་པའམ་རང་བཞིན་མེད་པ་གཉིས་གྲུབ་མ་གྲུབ་ཆོས་འགལ་བས་དབྱེ་བ་མེད་པས་དབྱེར་མེད་དུ་ཤེས་པར་བྱའོ། །འོ་ན་མྱང་འདས་མ་གྲུབ་པར་བཤད་མོད་ཅེ་ན། བཏགས་པའི་ཞེན་པ་འགོག་པ་ལ་དགོངས་ཀྱི་མཚན་ཉིད་ཆད་པའི་མ་གྲུབ་པ་མིན་ནོ། །གཉིས་པ། འ༷དི་ལྟར༷་འཁྲུལ་སྣང་འཁོར་བའི་ཆོས་སུ་སྣང༷་ཡང༷་སྣང་བ་ལྟར་དུ་འཁོ༷ར་བ༷་བདེན་པར་མ༷་གྲུབ༷་པ༷ས་ན་རང་༷བཞི༷ན་མེ༷ད་པ་ཉིད་དེ༷། གལ་ཏེ་སྣང་བ་ལྟར་བདེན་པར་གྲུབ་ན་མྱང་འདས་སུ་མི་རུང་བའི་ཕྱིར། དེས་ན་དབྱིང༷ས་ཀྱི༷་དོ༷ན་དམ༷་དང༷་འཁོར་བ་གཉིས་ཐ༷་དད༷་སོ༷་སོར༷་དབྱེ༷་བའི༷་ཆོས༷་རིགས་པས་དཔྱད་བཟོད་དུ་མེད༷་པས༷། འཁོ༷ར་འད༷ས་གཉིས་དབྱེར༷་མེད༷་མཉམ༷་པ་ཉིད༷་དུ༷་བསྟན༷་པ་ཡིན་ནོ། །དོན་དམ་པར་འཁོར་བ་སྣང་ལ་མ་གྲུབ་པའི་མ་གྲུབ་པའི་ཆ་དེ་དང༌། དབྱིངས་ངོ་བོ་ཉིད་ཀྱི་དག་པའི་དོན་དམ་ལ་གཅིག་ཆོས་འགལ་བས་ཀྱང་འདྲེར་མེད་དོ། །འཁོར་བས་གོས་པ་མེད་པའི་ཕྱིར་ངོ་བོ་ཉིད་ཀྱིས་རྣམ་དག་ཏུ་བསྟན་པས་དེ་ཉིད་དབྱེར་མེད་དོ། །སྣང་མུན་འདྲེས་པའི་དབྱེར་མེད་ཅེས་བྱ་བ་མེད་པ་བཞིན་ནོ། །འཁོར་བ་མ་གྲུབ་པས་དབྱེ་ཆོས་མེད་པ་དེའི་ཕྱིར་ཡང་འོད་གསལ་དང་དབྱེར་མེད་ཅེས་བརྗོད་དེ། ཉིན་མཚན་གྱི་དབྱེར་མེད་དང༌། དངོས་པོ་དང་རི་བོང་གི་རྭ་བཞིན་ནོ༑ ༑གཉིས་པ། བདེན་པའམ་འཁོར་འདས་དབྱེར་མེད་ཀྱི་དོན་འདི༷་ལ༷ས་གཞ༷ན་དུ༷་རྟོག༷་པ༷་ནོར་བའམ་ལོག༷་པའི༷་བློ༷་དེ་ནི་གནས༷་ལུག༷ས་ཐེག་པ་བླ་ན་མེད་པའི་དོན༷་ལ༷་རབ༷་ཏུ་རྨོང༷ས་པ༷་ཡིན༷་ཏེ། གང་ཞེ་ན། འཁོར་འདས་གཉིས་སྣང་ཙམ་དུ་གྲུབ་པ་ཡང་ངོ་བོ་རང་བཞིན་མེད་པས་དབྱེར་མེད་ལ། དོན་དམ་པར་གཉིས་ཀ་གཞི་མ་གྲུབ་པས་དབྱེ་བའི་ཡུལ་མེད་ཅེས་འདོད་པའང༌། ཐེག་པ་བླ་མེད་ཀྱི་དོན་ལ་རྨོངས་ཤིང་གཏི་མུག་པ་ཞེས་བྱ་སྟེ། རང་བཞིན་མ་གྲུབ་པར་འདྲ་བ་ཙམ་དང་སྟོང་རྐྱང་ཕྱང་ཆད་ལ་བདེན་པ་དབྱེར་མེད་ཀྱི་དོན་རྫོགས་པར་བཟུང་བ་མི་འཐད་དེ། ཅིའི་ཕྱིར་ན། འཁོར་འདས་སྣང་ཙམ་གྱི་ཐ་དད་ལ། དོན་དམ་རང་བཞིན་མ་གྲུབ་པའི་དགག་ཆ་ཙམ་དུ་དབྱེར་མེད་པ་ཙམ་གྱིས་འཁོར་འདས་དབྱེར་མེད་ཆེན་པོའི་དོན་རྟོགས་པ་མིན་ཏེ། འཁོར་འདས་དབྱེར་མེད་ཆེན་པོ་ནི་རང་བཞིན་གཉུག་མ་གྲུབ་བསལ་མེད་པ་ཙམ་ཞིག་ཆོས་ཀུན་གྱི་རང་བཞིན་ནམ་གནས་ལུགས་སུ་གྲུབ་པ་དེ་ལ་མྱང་འདས་ཆེན་པོ་ཞེས་ཐ་སྙད་གདགས་པ་ཡིན་ལ། དེའི་དོན་ཇི་ལྟ་བ་བཞིན་བློ་ཡུལ་ལས་འདས་ཤིང་གཉིས་ཆོས་འཁོར་འདས་ཀྱི་ཟླས་ཕྱེ་བའི་མྱང་འདས་མིན་པས། སྣང་ཆ་ནས་དེ་གཉིས་སོ་སོར་དབྱེ་ཞིང་སྟོང་ཆ་ནས་དབྱེར་མེད་ཅེས་པ་དེ་ལ་བརྟགས་ན། འཁོར་འདས་སྣང་དུས་སོ་སོར་དབྱེ་བར་སྣང་བཞིན་དུ་དབྱེར་མེད་མི་འཐད་དེ། ཀ་བུམ་སོ་སོར་སྣང་བཞིན་ཀ་བུམ་དབྱེར་མེད་པ་མི་འཐད་པ་བཞིན་དང༌། སྟོང་པར་འདྲ་བ་ཙམ་གྱིས་དབྱེར་མེད་དོ་སྙམ་ན་མ་ཡིན་ཏེ། འཁོར་འདས་དབྱེར་སྣང་ན་སྣང་བ་ཐ་དད་ལ་ལྟོས་པའི་སྟོང་པའམ་རང་བཞིན་མེད་པའང་དབྱེར་ཡོད་ཁོ་ནའམ་ཐ་དད་དེ། ཀ་བའི་སྟེང་གི་དངོས་པོ་དང༌། བུམ་པའི་སྟེང་གི་དངོས་པོ་བཞིན་ནོ། །གལ་ཏེ་འདྲ་བ་ཙམ་གྱིས་དབྱེར་མེད་ཡིན་ན་ཆོས་ཐམས་ཅད་ཤེས་བྱར་མཚུངས་པས་རང་བཞིན་དབྱེར་མེད་པའི་གཅིག་པར་འགྱུར་བས་གཅེར་བུ་པའི་ལུགས་རྣལ་མ་ཁས་བླངས་པ་ཡིན་ནོ། །དེས་ན་རང་བཞིན་མ་གྲུབ་ཙམ་གྱི་ཆ་ཁོ་ན་བཟུང་བའི་སྟོང་རྐྱང་ནི་འཁོར་བ་མིན་ལ་མྱང་འདས་ཀྱང་མིན་ཞིང༌། དེ་གཉིས་ཀའི་རང་བཞིན་ནམ་གནས་ལུགས་མཐར་ཐུག་ཀྱང་མིན་ཏེ་སྟོང་པ་ཆིག་རྐྱང་གི་ཕྱོགས་སུ་ལྷུང་བའི་ཕྱིར་རོ། །དགག་པ་དེ་རང་ལའང་མཚུངས་ཏེ་འཁོར་འདས་གཉིས་པོ་སྣང་ཙམ་དུ་དབྱེར་མེད་པ་སུས་ཀྱང་ཁས་བླང་མི་ནུས་པའི་ཕྱིར་སྙམ་ན་མི་མཚུངས་ཏེ། འཁོར་འདས་ཞེས་སོ་སོར་སྣང་བའི་གཉིས་ཆོས་ཀྱི་རྣམ་པར་དབྱེ་བ་མཐར་ཐུག་གི་དོན་ལ་ཡེ་ནས་མ་གྲུབ་པའི་ཕྱིར་ན་གཉིས་སུ་སྣང་བའང་མེད་ཅིང་དེ་ལྟར་ན་སོ་སོའི་ཆོས་ཉིད་ཅེས་བློས་རྣམ་པར་གཞག་པའི་ཡུལ་ཡང་ཡེ་ནས་མེད་པས་བདེན་པ་དབྱེར་མེད་བློའི་སྤྱོད་ཡུལ་དང་བྲལ་བ་ཞེས་གསུངས་ཏེ། རྣམ་གྲངས་མིན་པའི་མྱང་འདས་ཡིན་ནོ། །དེས་ན་ཐ་དཔྱོད་ངོར་དོན་དམ་དུ་འཁོར་བ་མེད་ཀྱང་གྲོལ་བའང་མེད་ན༑ འབད་པ་དོན་མེད་པ་དང་ཡང་འཁོར་བ་སོགས་ཀྱི་སྐྱོན་མང་ངོ༌། །དེའི་ཕྱིར་མིག་སྐྱོན་ཅན་གྱི་དུང་ལ་སེར་འཛིན་བཞིན་གནས་ལུགས་མཐར་ཐུག་གཉུག་མའི་གཤིས་ལ། འཁོར་བ་མ་གྲུབ་ཀྱང་ད་ལྟ་འཁྲུལ་ངོ་ན་སྣང༌། དོན་དམ་འོད་གསལ་སྐུ་དང་ཡེ་ཤེས་ཀྱི་ཆོས་ཀུན་ཡེ་ནས་འདུ་འབྲལ་མེད་པར་བྲལ་མི་ཤེས་ཀྱི་ཆོས་ཉིད་དུ་གྲུབ་ཀྱང་ད་ལྟ་གློ་བུར་གྱི་སྒྲིབ་པ་ཅན་ལ་མི་སྣང༌། སྒྲིབ་བྱེད་དེ་དང་བྲལ་ཏེ་སངས་རྒྱས་དུས་གནས་ཚུལ་ཇི་ལྟ་བ་བཞིན་སྣང་བ་ཡིན་ཞེས་བྱ་བར་བཞག་གོ །དེས་ན་ད་ལྟ་ཡིད་དཔྱོད་ཀྱི་རྣམ་པས་གང་ཡང་མེད་པར་འཛིན་པ་དེ་ཉིད་ཆད་པར་ལྟ་བ་ཡིན་པས། ཐར་པར་འདོད་པ་རྣམས་བརྟེན་པར་མི་བྱའོ། །དེའི་ཕྱིར་གཤིས་སྤྲོས་བྲལ་མཉམ་པ་ཉིད་ལ་སྒྲོ་བཏགས་པའི་གྲུབ་མ་གྲུབ་མེད་ཀྱང༌། ཐ་དཔྱོད་ངོར་གནས་ཚུལ་མཐར་ཐུག་གཟིགས་པའི་སངས་རྒྱས་ཀྱི་མཁྱེན་པ་བཞིན་རང་བཞིན་རྣམ་དག་ཆེན་པོར་དོན་ལ་གྲུབ་པ་ཉིད་ཡོད་པར་རྒྱུད་སྡེ་ཟབ་མོར་གསུངས་པ་ཡིན་པས། རྟོག་གེའི་རིགས་པ་ངན་སྐྱུགས་དང་འདྲ་བས་ནམ་ཡང་སུན་དབྱུང་བར་མི་བྱའོ། །མདོར་ན་དོན་དམ་པར་འཁོར་འདས་ཐ་དད་ན་སྲིད་ཞི་མཉམ་ཉིད་དང་འབྲས་བུའི་ཐེག་པ་འགྲུབ་ཐབས་མེད། ཐ་སྙད་དུ་འཁོར་འདས་འདྲ་བར་བྱས་ནས་མཉམ་པའི་དོན་གདེང་དུ་མ་གྱུར་ན་རྒྱུ་འབྲས་འཆོལ་བས་གཉིས་ཀ་བཀག་པ་སྟེ་དེས་ན་ཕྱོགས་རེ་བའི་ལམ་ལ་ཞེན་པར་མི་བྱ་ཞིང༌། དེ་ལྟར་འཁོར་བ་མ་གྲུབ་ལ་སྣང་བ་འདི་གློ་བུར་རྒྱུ་རྐྱེན་འཁྲུལ་པའི་དབང་གིས་སྣང་བའི་ཕྱིར། ཇི་སྲིད་འཁྲུལ་སྣང་མ་ལོག་གི་རིང་ལ། འཁྲུལ༷་ངོར༷་ཇི༷་ལྟར༷་སྣང༷་བ་བཞི༷ན་བདེ་སྡུག་དང་རྒྱུ༷་འབྲ༷ས་སོགས་བསླུ་མེད་དུ་ཡོད༷་པས། དེ༷་ཡི་ཕྱིར༷་དུ་དགེ༷་སྡིག༷་གི་བླང་༷དོ༷ར་ཚུལ་བཞིན་དུ་ཤེས་ཤིང་བརྩོན་པས་ལག་ཏུ་ལོན་པ༷་གཅེས༷་སོ། །
གསུམ་པ་ཐོབ་བྱ་གཞི་འབྲས་དབྱེར་མེད་ལ། ངོ་བོ་མདོར་བསྟན། རང་བཞིན་རྒྱས་པར་བཤད། དེ་དག་གི་མཇུག་བསྡུ་བ་གསུམ། དང་པོ།
དུས་ཀུན་ཏུ་འགྱུར༷་བ་མེ༷ད་ཅིང་འཕགས་པ་རྣམས་ཀྱི་གཟིགས་ངོར་མི་བསླུ་བའི་དོ༷ན་དམ༷་བདེ༷ན་པའི༷་ངོ་བོའམ་རང༷༷༷་བཞི༷ན་དེ་ནི༷། ཡེ་ནས་སྒྲིབ་པ་མེད་ཅིང་རང་བཞིན་གྱིས་འོད༷་གས༷ལ་བའི་ཡེ་ཤེས་བདེ༷་བར་གཤེ༷གས་པའི་སྙིང༷་པོ༷་རྒྱུ་རྐྱེན་ལ་མ་ལྟོས་པར་ཡེ་ནས་གནས་པའམ་ལྷུན༷་གྱིས་གྲུབ༷་པའི་འདུས་མ་བྱས་ཆེན་པོ་ཉིད་ཡིན་ཏེ༷། དེ་ནི་ངོ་བོ་སྟོང་༷ཞིང་རང་བཞིན་གསལ༷་བ། དེ་ཡང་མི་ཤེས་པ་ལས་ལོག་པའི་རི༷ག་པ༷་ཡེ་ཤེས་གང་ཞིག་གསལ་སྟོང་དབྱེར༷་མེ༷ད་ཡུལ་ཡུལ་ཅན་དང་བྲལ་བའི་ཚུལ་གྱིས་རང་གསལ་བའི་རང་བཞིན་ཅན་ཏེ་གསལ་སྟོང་རིག་པ་དེ་གསུམ་དབྱེར་མེད་མཉམ་པ་ཆེན་པོའི་ཆོས༷་ཉིད༷་དེ༷། རྒྱུད་བླ་མ་ལས༑ ཇི་ལྟར་སྔོན་བཞིན་ཕྱིས་དེ་བཞིན། །འགྱུར་བ་མེད་པའི་ཆོས་ཉིད་དོ། །ཞེས་གསུངས་པ་བཞིན་ནོ། །
གཉིས་པ་ལ། རང་བཞིན་ལྷུན་གྲུབ་ཀྱི་དཀྱིལ་འཁོར་ངོས་བཟུང་བ། དེ་མ་རྟོགས་པའི་ཕྱོགས་གཞན་དགག་པ་གཉིས། དང་པོ་ལ་དངོས་དང༌། དེའི་མིང་གི་རྣམ་གྲངས་གཉིས། དང་པོ་ལ། དོན་གྱི་ངོ་བོ་མདོར་བསྟན། དེ་དཔེས་རྒྱས་པར་བཤད། དེ་དག་གི་མཇུག་བསྡུ་བ་གསུམ། དང་པོ།
རང་བཞིན་འོད་གསལ་བདེ་གཤེགས་སྙིང་པོ་འདི༷་ཉིད༷་ལམ་རྐྱེན་ལ་མ་ལྟོས་པར་འཁོར་འདས་ཀུན་གྱི་སྤྱི་གཞིར་གནས་པས་འབྲས་བུ་གསང་སྔགས་ཀྱི་སྐབས་སུ་གཞི་རྒྱུད་རང་༷བཞི༷ན་ལྷུན༷་གྲུབ༷་ཀྱི་དཀྱིལ༷་འཁོ༷ར་ཞེས་ཆོས་ཐམས་ཅད་གདོད་ནས་རྣམ་པར་དག་པ་ལས་ཐ་དད་དུ་དབྱེ་བའི་ཀུན་རྫོབ་མི་རྙེད་པའི་རང་བཞིན་གྱི་དབྱིངས་དེ་ལ་རང་བཞིན་རྣམ་དག་ཅེས་བྱ་ཞིང༌། དེའི་ངང་དུ་དུས་གསུམ་རྟོག་པས་བཟོ་རྒྱ་དང་བྲལ་ཏེ༷་རང་བྱུང་ལྷུན་གྲུབ་ཆེན་པོར་སྐུ་དང་ཡེ་ཤེས་ཀྱི་དཀྱིལ་འཁོར་དུ་བབས་ཀྱིས་གནས་པས་དེ་སྐད་ཅེས་བྱ་སྟེ། གསར་དུ་རྒྱུ་རྐྱེན་གྱིས་སྒྲུབ་པ་མིན་པར་ཡེ༷་ནས༷་རྒྱལ་བའི་དཀྱིལ་འཁོར་རབ་འབྱམས་དང་སངས་རྒྱས་ཀྱི་ཆོས་ཀུན་ལྷུན༷་གྱིས་རྗོག༷ས་པས་བྱང༷་ཆུབ༷་བླ་ན་མེད་པའི་སྙིང་༷པོ༷་ཅན༷་ཏེ་སྙིང་པོ་ནི་ཡོན་ཏན་གྱི་ཆོས་ཀུན་གྱི་གཞིའམ་རྟེན་ཡིན་པའི་དོན་གྱིས་སོ། །དེ་ལྟ་བུའི་རང་བཞིན་སྒྲིབ་པའི་དྲི་མ་ཀུན་ཡེ་ནས་མི་གནས་པའི་ཚུལ་གྱིས་རྣམ༷་པར་ད༷ག་ཅིང༌། དྲི་མ་དེའི་རྒྱུ་རྣམ་པར་རྟོག་པའི་སྤྲོས༷་པ་མ་ལུས་པ་དང་བྲལ༷་བས་ན་མཐའ་འམ་ཕྱོག༷ས་སུ་ལྷུང༷་བ་ཀུན༷་དང༷་བྲལ༷་བ་ནི་སྤངས་པ་ཆེན་པོ་དང༌། དབྱིངས་དེ་ཉིད་ཟ༷བ་མོ་སྐུ༷་ད༷ང་རྣམ་རྟོག་ཞི༷་བའི་ཡེ༷་ཤེས༷་དང་གདོད་ནས་འ༷དུ་འབྲལ༷་མེད༷་པའི་རྟོགས་པ་ཆེན་པོ་དང་ལྡན་པའི་ཕྱིར་རོ། །སྐུ་ལྔ་དང་འདུ་འབྲལ་མེད་ཀྱང་མེན་ཤེལ་གྱི་རང་མདངས་རྐྱེན་དང་མ་ཕྲད་པ་ལྟར་སོ་སྐྱེའི་ངོར་མི་སྣང་ཞིང་བློས་བརྟག་དཔྱད་ཀྱིས་ཇི་བཞིན་རྟོགས་པར་མི་ནུས་པས་ཟབ་པའོ༑ ༑འོད་གསལ་བའི་རང་གདངས་མཁྱེན་ཆ་ཡེ་ཤེས་མ་འགགས་པར་ཡོད་ཀྱང༌། མཐའ་བཞིའི་རྣམ་པར་རྟོག་པའི་གཟེབ་ཏུ་མ་ཚུད་པར་སྤྲོས་པ་ཀུན་རྣམ་པར་ཞི་བའི་ངང་ཚུལ་ཅན་དུ་གནས་པས་ན་ཤིན་ཏུ་རྟོགས་པར་དཀའ་བ་སྟེ། དེ་ལྟར་བདེ་གཤེགས་སྙིང་པོའི་ཚུལ་ནི་ས་བཅུའི་སེམས་དཔའ་ཆེན་པོ་རྣམས་ཀྱིས་ཀྱང་མཚན་མོའི་གཟུགས་མཐོང་བ་ལྟར་ཡོད་པར་ཤེས་ཀྱི་ཇི་བཞིན་རྟོགས་མི་ནུས་པར་མདོ་ལས་གསུངས་སོ། །དེ་ལྟ་ནའང་བླ་མའི་མན་ངག་སྙིང་པོར་བྱས་ན་སོ་སྐྱེའི་ས་ནའང་ཡིད་ཆེས་ཤིང་དེ་ལ་རྣལ་འབྱོར་དུ་བྱེད་པ་ཡོད་པ་ནི་སྔགས་ཀྱི་ཁྱད་ཆོས་ཏེ་ཚུལ་དེས་སྔགས་ལམ་ཟབ་ཅིང་མྱུར་བར་གྲུབ་པ་ཡིན་ནོ། །དོན་འདི་ནི་མདོ་སྡེའི་ཡང་བཀའ་ཐ་མ་དོན་དམ་རྣམ་པར་ངེའི་པའི་ཆོས་ཀྱི་རྣམ་གྲངས་སུ་གཙོ་བོར་གསུངས་ལ། རྒྱུད་ཀྱི་དངོས་གཞི་ཡིན་པས། འདིར་དེའི་རང་བཞིན་རྟོགས་པར་བྱ་བ་ནི། རྒྱུད་བླ་མ་དང༌། མྱ་ངན་ལས་འདས་པ་དང༌། སྒྱུ་འཕྲུལ་ཆེན་པོ་ལ་སོགས་པའི་གནས་ཇི་ལྟ་བ་བཞིན་རྟོགས་པར་བྱ་སྟེ། སྒྱུ་འཕྲུལ་ལས། རང་བྱུང་ཡེ་ཤེས་བྱང་ཆུབ་སེམས། །བྱང་ཆུབ་སྙིང་པོ་འདུས་མ་བྱས། །ཀུན་རྫོགས་ཡོན་ཏན་འབར་བས་བརྒྱན། །ལྷུན་གྲུབ་དཀྱིལ་འཁོར་བླ་མེད་པའོ། །ཞེས་དང༌། བརྟག་གཉིས་ལས། ལུས་ལ་ཡེ་ཤེས་ཆེན་པོ་གནས། །རྟོག་པ་ཐམས་ཅད་ཡང་དག་སྤངས། །དངོས་པོ་ཀུན་ལ་ཁྱབ་པ་པོ། །ལུས་གནས་ལུས་ལས་མ་སྐྱེས་པའོ། །ཞེས་དང༌༑ རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང༌། །དེ་བཞིན་ཉིད་དབྱེར་མེད་ཕྱིར་དང༌། །རིགས་ཡོད་ཕྱིར་ན་ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་སོ། 
གཉིས་པ་དཔེ་ལ་བསྟན་བཤད་བསྡུ་གསུམ་ལས། དང་པོ།
གཞི་ལྷུན་གྲུབ་ཀྱི་དཀྱིལ་འཁོར་བདེ་བར་གཤེགས་པའི་སྙིང་པོའི་ཁམས་འདི༷་ཉིད༷་འགྲོ༷་བ༷་ཀུན༷་ལ༷་སེམས་ཀྱི་ཆོས་ཉིད་ཀྱི་ཚུལ་དུ་ཡོད༷་པའི༷་དཔེ༷་ནི། ས༷་འོག༷་གི་གཏེར༷་དང་༷། བུ༷མ་ན༷ང་གི་མར༷་མེ༷་དང༷༌༑ པད༷་ནང༷་གི་སྐུ༷་དང་འ༷དྲ་བར༷་ཟབ་མོའི་དོན་ལ་ཕྱིན་ཅི་མ་ལོག་པར་དཔྱོད་ནུས་པའི་མཁ༷ས་པས༷་ཤེས༷་པར༷་བྱ༷འོ། །
གཉིས་པ་ལ། གཞི་སོ་སྐྱེའི་གནས་སྐབས་ཀྱི་དཔེ། འཕགས་པའི་སའི་གནས་སྐབས་ཀྱི་དཔེ། མཐར་ཐུག་དག་པའི་སྐབས་ན་ཡོད་ཚུལ་གྱི་དཔེ་གསུམ། དང་པོ།
ཇི༷་ལྟར༷་མི་དབུ༷ལ་པོ༷འི་ཁང་པའི་ས༷་འོག༷་ན་རི༷ན་ཆེན༷་ཟད་མི་ཤེས་པའི་གཏེར༷་ཡོད་པ་དེ་གཞན་དུ་བཙལ་མི་དགོས་པར་རང༷་ཁྱིམ་ལ༷་ཡོ༷ད་ཀྱང༷་དེ་ཉིད་མ༷་ཤེས༷་པར་དབུལ་ཞིང་ཕོ༷ངས་པ༷་ལྟར༷། ལྷུན༷་གྲུབ༷་གཞིར་གནས་ཀྱི་སང༷ས་རྒྱས༷་རང༷་ལ༷་ཡོ༷ད་པར་གྱུར༷་ཀྱང༷༌། ལུས༷་དང་ང༷ག་དང་སེ༷མས་ཏེ༷་ཚོག༷ས་བརྒྱད༷་ས༷་ལྟ་བུས༷་བསྒྲིབ༷ས་པས༷། སྲིད༷་པའི༷་ཉེས༷་ཚོག༷ས་ལས་ཉོན་སྡུག་བསྔལ་གསུམ་གྱི་དབུལ༷་བས༷་དུས་རྒྱུན༷་དུ༷་ཕོ༷ངས་པ་དེ༷་ལས༷། དེ་ལྟར་ཡོད་པར་རྟོགས་པའི་ལྷ་ཡི༷་མིག༷་དང་ལྡན༷་པའི་མིས༷་མཐོ༷ང་ནས༷། གཏེར༷་དེ༷་ཉིད་འབྱིན༷་པའི༷་ཐབ༷ས་བསྟན༷་པ་བཞིན་དབུལ་པོ་དེས༷་ཕྱུང༷་བ༷ས། རང༷་གཞ༷ན་གྱི་དབུལ་བ་སེལ་ཞིང་འབྱོར༷་པ༷་ཕུ༷ན་སུ༷མ་ཚོག༷ས་པ༷་བྱེད་པ་ལྟར༷། བླ་མ་དགེ་བའི་བཤེས་གཉེན་སོགས་ད༷མ་པ༷་རྣམ༷ས་ཀྱིས༷་གདོད་མའི་གཞི་ཡི་གནས༷་ལུག༷ས་དག་མཉམ་སྤྲོས་བྲལ་བདེ་བ་ཆེན་པོ་དེ༷་ཉིད་ངོ་སྤྲད་པའམ་བསྟན༷་པས༷༑ དེའི་དོན་ཇི༷་བཞི༷ན་པར་རྟོགས་པའམ་ལྟ་བས་རྙེད་པ་ལྟར་ལམ་སྒྲུབ༷་པས༷་སང༷ས་རྒྱས༷་རང༷་ལས་རྙེད༷་པས། རང་གཞན་གྱི་དོན༷་གཉིས༷་ཕུན༷་སུམ་ཚོག༷ས་པ་ཆོས་ཀྱི་རྒྱལ་པོ་ཡིད༷་བཞི༷ན་གྱི་ནོར༷་བུུ་ལྟ་བུའི༷་གྱུར༷་པ་ཡིན་ཏེ། རྒྱུད་བླ་མ་ལས། ཇི་ལྟར་མི་དབུལ་ཁྱིམ་ནང་ས་འོག་ན། །མི་ཟད་པ་ཡི་གཏེར་ནི་ཡོད་གྱུར་ལ། །མི་དེས་ས་དེ་མ་ཤེས་གཏེར་དེས་ཀྱང༌༑ ༑དེ་ལ་ང་འདིར་ཡོད་ཅེས་མི་སྨྲ་ལྟར། །དེ་བཞིན་ཡིད་ཀྱི་ནང་ཆུད་རིན་ཆེན་གཏེར། །དྲི་མེད་བསལ་དང་བཞག་མེད་ཆོས་ཉིད་ཀྱང༌། །མ་རྟོགས་པས་ན་དབུལ་བའི་སྡུག་བསྔལ་ནི༑ ༑རྣམ་མང་རྒྱུན་དུ་སྐྱེ་དགུ་འདིས་མྱོང་ངོ༌། །ཞེས་སོ། །གཉིས་པ། དཔེ་ཇི༷་ལྟར༷་ན་བུམ༷་པའི་ནང༷་གི་སྒྲོན༷་མེ༷་རྟག་ཏུ་འོད༷་གས༷ལ་ཡང་༷། བུམ༷་པས༷་བསྒྲིབ༷ས་ཏེ་ཕྱི༷་རོ༷ལ་དུ་འོད་ཀྱི་སྣང་བ་མི༷་མངོ༷ན་པ་ལྟར༷། སྙིང༷་པོ༷འི་ཆོས༷་སྐུ༷་རང་བཞིན་གྱིས་འོད་གསལ་བའི་མར་མེ་ར༷ང་ལ༷་གན༷ས་ན༷་ཡ༷ང༌། གློ་བུར་ཉོན་ཤེས་ཀྱི་སྒྲིབ༷་པའི༷་བུམ༷་པ༷ས༷་བསྒྲིབ༷ས་པའི་ཕྱིར༷་ཡོན་ཏན་གྱི་ཚོགས་ཡོ༷ངས་སུ་མི༷་སྣང༷་ངོ༌། །དེ༷་ལ༷ས་བུམ༷་པ༷་བཅ༷ག་ན༷་བུམ་ནང་གི་སྒྲོན་མེའི་འོད་སྣང༷་བ༷་ལྟར༷། ས༷་རྣམ༷ས་ཀྱི་རང་རང་གི་ངོ་སྐལ་གྱི་སྒྲིབ༷་པ༷་གང༷་ཡི༷ན་པ་རིམ་པས་བྲལ༷་བའ༷མ་མཐར་ཐུག་རྡོ་རྗེ་ལྟ་བུའི་ཡེ་ཤེས་ཀྱིས་བཅོམ་པ་ན༷། འཇི༷ག་རྟེན༷་གྱི་མུན་པ་སེལ་བའི་སྒྲོན༷་མེ༷་ཆེན་པོ་སངས་རྒྱས་ཉིད་འཇིག་རྟེན་ཁམས་ཀུན༷་ཏུ༷་སྣང༷་བར༷་བྱེད༷་པ་ཡིན་ཏེ། དཔལ་མགོན་ཀླུ་སྒྲུབ་ཀྱིས། ཆོས་ཀྱི་དབྱིངས་སུ་བསྟོད་པ་ལས། ཇི་ལྟར་བུམ་ནང་མར་མེ་ནི། །ཕྱི་རོལ་ཀུན་ཏུ་མི་སྣང་ལྟར། །དེ་བཞིན་ཆོས་ཀྱི་དབྱིངས་འདི་ཡང༌། །འཁོར་བར་འོད་ནི་གསལ་མ་ཡིན། །བུམ་པ་དེ་ཉིད་བཅག་གྱུར་ན། །ཐམས་ཅད་ཀུན་ཏུ་སྣང་བ་ལྟར། །གང་ཚེ་ཏིང་འཛིན་རྡོ་རྗེ་ཡིས། །སྒྲིབ་པ་ཀུན་ཏུ་བཅོམ་གྱུར་པ། །དེ་ཚེ་ནམ་མཁའི་མཐར་ཐུག་གསལ། །ཞེས་སོ། །གསུམ་པ། ཇི༷་ལྟར༷་པ༷དྨའི་ནང༷་དུ་བདེ༷་གཤེ༷གས་ཀྱི་སྐུ༷་མཚན་དཔེ་ལྡན་པ་ཡོ༷ད་ཀྱང་༷༑ པ༷དྨས༷་གཏུམས༷་པའི་ཕྱིར༷་སྐུ་དེ༷་ཕྱི་རོལ༷་དུ་སྣང༷་བ༷་མེད༷་པ་དེ༷་བཞིན༷་དུ་གཟུ༷ང་འཛི༷ན་འཁྲུལ་པའི་བག་ཆགས་འད༷བ་སྟོང༷་གིས༷་བསྒྲིབ༷ས་པ༷ས་རང༷་བཞིན་གྱིས་འོད་གསལ༷་བའི་རྒྱལ༷་བའི་དབ༷ང་པོ༷་མཐོ༷ང་བར༷་མི༷་ནུས༷་སོ། །ནམ༷་ཞིག་ན་པདྨའི་འདབ༷་མ༷༷་ཁ༷་ཕྱེ༷་བ་ན་སྐུ་དེ་གས༷ལ་བར་སྣང་བ༷་ལྟར༷། གཟུང༷་འཛི༷ན་འཁྲུལ༷་སྣང༷་གི་འདབ༷་མ༷་ལས༷་གྲོལ༷་བའི་ཚེ༷། སྤངས་རྟོགས་མཐར་ཕྱིན་པའི་བྱང༷་ཆུབ༷་སྐུ༷་གསུམ༷་པོ་རང༷་ལ༷་སྣང༷་བར༷་འགྱུར༷་ཏེ། རྒྱུད་བླ་མ་ལས། ཇི་ལྟར་མདོག་ངན་པདྨའི་སྦུབས་གནས་པ། །མཚན་སྟོང་གིས་འབར་དེ་བཞིན་གཤེགས་པ་ཉིད༑ ༑དྲི་མེད་ལྷ་ཡི་མིག་ལྡན་མིས་མཐོང་ནས། །ཆུ་སྐྱེས་འདབ་མའི་སྦུབས་ནས་འབྱིན་བྱེད་པ༑ ༑དེ་བཞིན་བདེ་གཤེགས་མནར་མེད་གནས་རྣམས་ལའང༌། །སངས་རྒྱས་སྤྱན་གྱིས་རང་ཆོས་ཉིད་གཟིགས་ཏེ། །སྒྲིབ་མེད་ཕྱི་མཐའི་མུར་གནས་ཐུགས་རྗེ་ཡི། །བདག་རྐྱེན་སྒྲིབ་པ་ལས་ནི་གྲོལ་བར་མཛད། །ཅེས་སོ། །གསུམ་པ། རྒྱུ་མཚན་དེ༷འི་ཕྱིར༷་ཆོས༷་ཀྱི་དབྱིང༷ས་དོན༷་དམ༷་པ་རང་བཞིན་གྱིས་འོ༷ད་གས༷ལ་བ་སྙིང་པོའི་དཀྱིལ་འཁོར་ནི༷། །གསར་དུ་རྒྱུས་སྒྲུབ་པ་མིན་པར་རང་༷ལ༷་གཞི་དུས་ན་ཡོ༷ད་པའི༷་གན༷ས་ལུག༷ས་སུ་ཤེ༷ས་པའམ་མཁྱེན་པར༷་མཛོ༷ད་ཅིགསེམས་ཅན་དང་སངས་རྒྱས་ཀུན་ལ་ཁྱད་མེད་པར་སངས་རྒྱས་ཀྱི་སྙིང་པོས་དབྲི་བསྣན་མེད་པར་ཁྱབ་པས་གྲོལ་གཞི་ལྷུན་གྱིས་གྲུབ་པའི་ཆོས་ཉིད་འདི་ཡོད་པར་ཤེས་པར་བྱའོ། །འདི་ལྟ་བུའི་དགོངས་པ་དྲང་དོན་དུ་བྱེད་པས་སྟོང་པ་སྤྲོས་བྲལ་དོན་དམ་དུ་འདོད་པ་དག་ཆད་པའི་མཐར་ལྷུང་ངོ༌། །བྲལ་བའི་གཞི་མེད་ན་གང་གི་སྟེང་དུ་སངས་པ་དང་རྒྱས་པ་དང༌། གྲོལ་བ་དང་འདས་པའི་ཐ་སྙད་གདགས། གཞི་མེད་ནི་གང་གིའང་གཞིར་མི་རུང་བས་སྤྲོས་པ་དང་བྲལ་བའི་དོན་དམ་གྱི་ཆ་འབྲལ་གཞིར་མེད་དོ། །དེས་ན་དོན་འདི་ནི་ངེས་པའི་སྙིང་པོ་ཡིན་པས། ཐར་པ་འདོད་པ་དག་གིས་རྟོགས་བྱའི་གཞི་དང༌། ལྟ་བ་རྣམས་ཀྱི་རྩེ་མོར་ཟུངས་ཤིགཅེས་གསུངས་ཏེ། འདིའི་དོན་བྲལ་གཞི་ཡེ་ནས་གནས་པའི་ཆོས་ཉིད་ཟུང་འཇུག་སྤྲོས་བྲལ་ཆེན་པོ་ཀུན་མ་ཤེས་པར། སྤྲོས་པའི་རྒྱུན་ཆད་པའི་མཐར་དབྱིངས་སྒྲིབ་བྲལ་འབའ་ཞིག་དོན་དམ་དུ་འདོད་པ་ན། སྔ་རབས་པ་འགའ་ཞིག་གི་ལུགས་ཐེག་དམན་མྱང་འདས་དང་འདྲ་ཞིང་མར་མེ་འགགས་པ་ལྟར་མེད་པ་ཙམ་གྱིས་རབ་ཏུ་ཕྱེ་བ་ཡིན་པས་དངོས་པོའི་གནས་ཚུལ་མ་ཡིན་པས་རིགས་པའི་ལམ་གྱིས་ཤིན་ཏུ་ཡང་དགག་བྱར་གྱུར་པའོ། །བྲལ་གཞི་ཆོས་ཀུན་གྱི་གནས་ལུགས་ཟུང་འཇུག་འོད་གསལ་ཆེན་པོ་གློ་བུར་གྱི་དྲི་མ་མཐའ་དག་དང་བྲལ་བ་ན། བྲལ་འབྲས་རང་བྱུང་ཡེ་ཤེས་ཀྱི་སྐུ་ཞེས་བྱ་ལ། ངོ་བོའི་ཆ་ནས་གཞི་འབྲས་དབྱེར་མེད་དུ་བཞུགས་པའི་གནད་འདི་ངེས་དོན་གྱི་མདོ་སྡེ་རྣམས་དང༌། ཟབ་མོའི་སྔགས་རྒྱུད་རྣམས་ཀྱི་བསྟན་བྱའི་སྙིང་པོ་དྲི་མ་མེད་པ་ཡིན་པས་དེའི་ཚུལ་ཇི་ལྟ་བ་བཞིན་དུ་གཏན་ལ་དབབ་པར་བྱའོ། །དེས་ན་རིགས་གཉིས་ཀྱང་དབྱིངས་སྣང་སྟོང་གི་ཆར་འཇོག་པ་དང༌། མཐར་ཐུག་འཆར་གཞི་དོན་དམ་དབྱིངས་ཀྱི་སྐུ་གསུམ་པོ་བྲལ་འབྲས་དང༌༑ དེ་ལས་ཤར་བའི་གདུལ་བྱ་གཞན་སྣང་ཀུན་རྫོབ་ཀྱི་སྐུ་གཉིས་སྨིན་འབྲས་སུ་འཇོག་པའི་གནད་ཀྱང་འདི་ལ་ཐུག་པ་ཡིན་ཏེ་ཇི་བཞིན་ཤེས་པ་དེང་སང་དཀོན་ནོ། །
གཉིས་པ་ཐ་སྙད་ལ་རྨོངས་པ་བཟློག་པའི་ཕྱིར་མིང་གི་དབྱེ་བ་བསྟན་པ་ནི།
དབྱིངས་ལྷུན་གྱིས་གྲུབ་པའི་རང་རིག་པ་རང་བྱུང་གི་ཡེ་ཤེས་འདི༷་ལ༷་མི༷ང་གི༷་རྣམ༷་གྲང༷ས་མང༷་དུ་ཡོ༷ད་དེ༷། གང་ཞེ་ན།མ་རྟོགས་ན་འཁོ༷ར་བ་དང་རྟོགས་ན་མྱང་འདས༷་འབྱུང་༷བ༷འི༷་ཆ་ནས༷་དབྱིང༷ས་ཞེས༷་རབ༷་ཏུ་བརྗོད༷་ཅིང༷༌། སེམས་ཀྱི་དམ་པ་ཞེས་བྱ་སྟེ། དོ་ཧ་ལས། སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་འཕྲོ་བ། །འདོད་པའི་འབྲས་བུ་སྟེར་བར་བྱེད་པ་ཡི༑ ༑ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །ཞེས་སོ། །ཡེ༷་ནས༷་རང་བཞིན་འདུས་མ་བྱས་རང་ལ་རང་ཆས་སུ་ཡོ༷ད་པས༷་རང༷་བཞི༷ན་ལྷུན༷་གྲུབ༷་ཀྱི་དཀྱིལ་འཁོར་རམ་སངས་རྒྱས་ཅེས༷་ཀྱང་བྱ། ཡོན་ཏན་རྫོགས་ཀྱང་དྲི༷་མས་བསྒྲིབ༷ས་པ་ལྟར་སྣང་བའི་ཕྱིར༷་སངས་རྒྱས་ཀྱི་སྙིང༷་པོ༷འི་ཁམ༷ས་དང༷་ནི༷། ཆོས་ཀུན་གྱི་རང་བཞིན་ནམ་གནས༷་ལུག༷ས་ཡིན༷་པའི་ཕྱིར༷་དོན༷་དམ༷་བདེ༷ན་པ༷་དང་༷། གདོ༷ད་ནས༷་སྒྲིབ་གཉིས་གྱི་དྲི་མ་དག༷་པའི་ཕྱིར༷་འོ༷ད་གས༷ལ་དྲི༷་མེ༷ད་ཀྱི་ཡེ་ཤེས་ཉིད༷་དང༌། ཡོད་མེད་དམ་སྒྲོ་སྐུར་གྱི་མཐའ༷་གཉི༷ས་ཀྱི་གནས༷་བས༷ལ་བའམ་སྤངས་པས་དབུ༷་མའི༷་རང༷་བཞི༷ན་དང་༷། མཐའ་བཞིའི་སྤྲོས༷་པ་ཀུན་ལ༷ས་འད༷ས་ཕྱིར༷་ཤེས༷་རབ༷་ཀྱི་ཕ༷་རོ༷ལ་དུ་ཕྱིན༷་པ་དང༌། སྟོང༷་གས༷ལ་གཉིས་སུ་མེད་པ་རང་བཞིན་རྣམ༷་དག༷་ཆེན་པོ་ཡིན་པའི་ཕྱིར་བདེ༷ན་པ༷་དབྱེར༷་མེད༷་དང་༷། རྒྱུན་དང་སྐད་ཅིག་མའི་ཆོས་ལས་འདས་པའི་ཕྱིར་འཕོ༷་འགྱུར༷་མེད༷་པས༷་ན་ཆོས༷་ཉིད༷་དེ༷་བཞི༷ན་ཉི༷ད་དང༌། འདི་ལ་སྐྱོན་རྣམས་སྦྱང་དུ་ཡོད་ལ་བྲལ་ཤེས་པས་སྟོང་ལ། ཡོན་ཏན་དབྱེར་མེད་པས་མི་སྟོང་སྟེ། རྒྱུད་བླ་མ་ལས༑ རྣམ་དབྱེར་བཅས་པའི་མཚན་ཉིད་ཅན། །གློ་བུར་དག་གིས་ཁམས་སྟོང་གིས། །རྣམ་དབྱེར་མེད་པའི་མཚན་ཉིད་ཅན། །བླ་མེད་ཆོས་ཀྱིས་སྟོང་མ་ཡིན། །ཞེས་སོ། །གཞན་ཡང་ལྷག་པའི་བདེན་གཉིས་དབྱེར་མེད། དང་པོའི་སངས་རྒྱས། གཉུག་མའི་སེམས་ཀུན་ཏུ་བཟང་པོ་ལ༷་སོ༷གས་པར་བློ་གྲོས་ཀྱི་མི༷ག་མདོ་རྒྱུད་སྙིང་པོའི་དོན་ལ་རྒྱས་པའམ་ལྡན༷་པའི་མཁ༷ས་པ༷་རྣམ༷ས་བཞེ༷ད་དོ༷། །གཉིས་པ། ཚུལ་དེ་མི་ཤེས་པའི་ཕྱོགས་བཀག་པ། ཟུང་འཇུག་གི་རང་བཞིན་གཞིའི་གནས་ཚུལ༷་འདི༷་ལྟ་བུའི་མི༷་ཤེ༷ས་པར་སྟོང༷་པ་ཕྱང༷་ཆད༷་པ༷་སྟེ། སྣང་བ་འགོག་པའི་སྟོང་རྐྱང་ཙམ་ལ་ཚི༷ག་ཏུ༷་ཡོད༷་མེད༷་མཐ༷འ་བྲ༷ལ་ཞེ༷ས་སྨྲ༷་ཡང༷་དོན་དུ་མེད་པ་ལས་མ་འདས་པས། བྲལ་རྒྱུའི་དྲི་མ་ཉོན་མོངས་གང་གི་སྟེང་དུ་བྲལ༷་བའི་གཞི༷་ཟུང་འཇུག་གི་ཡེ་ཤེས་དགོས་པ་ལ་དེ་མི༷་ཤེས༷་པར་གཉིས་ཀ་མེད་པར་འཛིན་པ་ཕལ་ཆེར་ལེགས་ནའང་སྲིད༷་རྩེའི༷་ལྟ༷་བ༷་ཅན༷་ཏེ་འཁོར་བའི་ས་བོན་འདེབས་ཤིང༌། ཕལ་ཆེར་ངན་སོང་དུ་བགྲོད་པའི་ཕྱིར། དེ་དག་ཤཱཀྱའི་བསྟན༷་པ༷་འདི༷་ལ༷ས་ཕྱི༷་རོ༷ལ་དུ་གྱུར༷་པའི༷་ཕྱིར༷། ཅི་ཡང་མེད་པ་ཕྱང་ཆད་ནམ༷་མཁ༷འ་ལྟ་བུའི༷་ཡི༷ད་ཅ༷ན། ལོག་པར་ལྟ་བ་འཛིན་པ་ཕུར་བུ་པའི་ཁོངས་སུ་གཏོགས་པ་ལ་ཆ་ལུགས་འཛོལ་བ་ཙམ་དུ་ཟད་དེ། དེ་ནི་གོས་ངུར་སྨྲིག་སྤངས་ནས་ཐལ༷་བ༷འི་སྐྱོ་མས༷་བྱུགས༷་པ༷ར་བྱས་ན་རུང༷་སྟེ་ཐམས་ཅད་མཚུངས་པས་རྒྱང་འཕེན་པར་ཕྱོགས་ཀུན་མཚུངས་པར་རུང་བ་ཡིན་ནོ། །
གསུམ་པ་མཇུག་བསྡུ་བ།
གང༷་འདི༷ར་ལྷ་མིའི་སྟོན༷་པ༷་རྫོགས་པའི་སངས་རྒྱས་ཀྱིས་བཀའ་འཁོར་ལོ་ཐ་མར་བདེ་གཤེགས་སྙིང་པོའི་མིང་ཙམ་དང་སྔགས་སུ་དེའི་དོན་གསལ་རྒྱས་སུ་བསྟན་པའི་ཕྱིར་ངེས་དོན་མདོ་རྒྱུད་ཀྱི་ཆོས༷་ཀྱི༷་མཛོ༷ད་ཇི་སྙེད་ཅིག་གསུང༷ས་པ༷་ཀུན༷་གྱི༷་སྙི༷ང་པོ༷་མཐར་ཐུག་པ་ནི་འོད༷་གས༷ལ་རྡོ་རྗེ་རྩེ༷་མོ༷འི་ལ༷མ་གྱི་ཉམས་ལེན་ལྷུན༷་གྲུབ༷་གཞི༷་ཡི༷་གནས༷་ལུག༷ས་འདི༷་ཡིན་ནོ་ཞེས༷་ཤེས་པར་བྱའོ༷། །
གསུམ་པ་དེ་ལྟར་རྟོགས་པའི་ཕན་ཡོན་ནི།
ཟབ་པ་ལས་ཀྱང་ཆེས་ཟབ་པས་ཡ༷ང་ཟབ༷་ལྟ༷་བ༷འི་མཐར༷་ཐུག༷་དེ་ལས་གོང་ན་མེད་པ་འདི༷་ཤེ༷ས་པས༷། ཉན་རང་དང་སྲིད་རྩེའི་ཏིང་འཛིན་དུ་མི་གོ༷ལ་བ་དང་སྒྲིབ༷་གཉིས་ལ༷ས་གྲོལ༷་ནུས་པ་དང་རྟག༷་ཆད༷་སོགས་ཀྱི་མཐའ་ཀུན༷་དང༷་བྲལ༷་ཞིང་ལམ་འདིས་སངས་རྒྱས་བསྒྲུབ༷་པ༷་དོ༷ན་ཡོ༷ད་པའམ་ལམ་བླ་ན་མེད་པ་ཡིན་པས་མྱུར༷་དུ༷་འཚ༷ང་རྒྱ༷་ཞིང༷་ངེས་དོན་གྱི་མདོ༷་རྒྱུད༷་ཀུན་གྱི་སྙིང་པོ་རྟོགས་པས་དེ་ཀུན་ལ༷་ལྟ༷་བའི༷་བློ་གྲོས་ཀྱི་མིག༷་དང༷་ལྡན༷་པ་ཡིན་པས༑ དེ༷འི་ཕྱིར༷་གནས༷་ལུག༷ས་གཞི་ཡི་འོད༷་གས༷ལ་མཁྱེན༷་པར༷་མཛོ༷ད་ཅིགའདིར་ཁ་ཅིག་གིས་གསང་སྔགས་འདི་སེམས་ཙམ་པ་དང་ལྟ་བ་གཅིག་སྟེ། རྩེ་མོ་དབུ་མའོ་ཞེས་ཟེར་བའང་ཕྱོགས་མ་གོ་བར་སྣང་སྟེ། སེམས་ཙམ་པས་འགྱུར་མེད་རྟག་པ། རིག་ཙམ་རང་གསལ་དུ་འདོད་ལ། འདིར་ལྷུན་གྲུབ་འདུས་མ་བྱས་རྟག་ཆད་ལས་འདས་པ། ཡོན་ཏན་ལྷུན་གྱིས་གྲུབ་པའི་ཁམས་འདོད་པས་མི་མཚུངས་ལ། སེམས་ཙམ་པས་ཀུན་གཞི་ཚོགས་བརྒྱད་དེ་ཉིད་གནས་འགྱུར་བས་ཡེ་ཤེས་སུ་འདོད་ལ། འདིར་དེ་དག་བསལ་བས། རང་བྱུང་གི་ཡེ་ཤེས་མངོན་དུ་གྱུར་པ་ཙམ་ལ་གནས་གྱུར་ཏུ་བཏགས་པ་གཉིས་ཁྱད་པར་ཤིན་ཏུ་ཆེའོ་གསུངས༑ ཐེ༷ག་པ༷་ཆེ༷ན་པོའི༷་མ༷ན་ངག་གི༷་བ༷སྟན་བཅོ༷ས་ཡི༷ད་བ༷ཞིན་རི༷ན་པོ༷་ཆེ༷འི་མཛོ༷ད་ལ༷ས༑ གན༷ས་ལུག༷ས་གཏ༷ན་ལ༷་དབ༷བ་པའི༷་ལེ༷འུ༷་སྟེ༷་བཅོ༷་བརྒྱ༷ད་པ༷འི་འགྲེལ་པའོ༷།། །།
༈ གཉིས་པ་སྒོམ་པས་ཉམས་སུ་ལེན་པ་ལ། སྔོན་འགྲོ། དངོས་གཞི་རྗེས་གསུམ། དང་པོ་ལ་མདོར་བསྟན། རྒྱས་བཤད་གཉིས། དང་པོ།
སྨོས་མ་ཐག་པ་དེ༷་ལྟར༷་ལྷུན་གྲུབ་གཞི་ཡི་གནས༷་ལུག༷ས་ཟབ་མོ་ཤེས༷་ནས༷་ཐེག་ཆེན་གསང་སྔགས་ཀྱི་རྣལ་འབྱོར་པས། བསྐྱེད་རྫོགས་ཟུང་འབྲེལ་དུ་ཉམས་སུ་ལེན་པའམ་བསྒོམ༷་པར༷་བྱ༷་སྟེ། དེ༷་ལ༷་ཐོག༷་མར༷་སྔོན༷་དུ༷་འགྲོ༷་བ༷་ནི༷། སྐྱབ༷ས་སུ༷་འགྲོ༷་ཞིང༷་བྱང༷་ཆུབ༷་མཆོག་ཏུ་སེམ༷ས་བསྐྱེད༷་ནས༷། གས༷ང་སྔག༷ས་ཕྱི༷་ནང༷་རྒྱུད་སྡེ་གང་མོས་ཀྱི་བསྐྱེད༷་པའི༷་རི༷མ་པ༷་རྒྱས་བསྡུས་གང་རུང་ཞིག་བསྒོ༷མ་པ་སྔོན་དུ་འགྲོ་བར་བྱའོ། །
གཉིས་པ་ལ། ལམ་གྱི་གཞི་སྐྱབས་འགྲོ། ལམ་གྱི་རྩ་བ་སེམས་བསྐྱེད། ལམ་གྱི་རྟེན་བསྐྱེད་རིམ་བསྒོམ་པ་གསུམ། དང་པོ་ལ། སྐྱབས་སུ་འགྲོ་བའི་ཡུལ། སྐྱབས་སུ་འགྲོ་བའི་ཚུལ། སྐྱབས་སུ་སོང་བའི་ཕན་ཡོན་གསུམ། དང་པོ་ལ། བསྟན་བཤད་གཉིས། དང་པོ།
སྐྱབ༷ས་སུ་འགྲོ༷་བའི༷་ཡུལ༷་ནི༷་སངས་རྒྱས་ཆོས་དང་དགེ་འདུན་ཏེ་དཀོན༷་མཆོག༷་རིན་པོ་ཆེ་རྣམ་པ་གསུམ༷་ཉིད༷་དེ༷། དེ་ཡང་སྤྱིར་རྒྱུ་ཡི་ཡུལ་ནི་གཞན་རྒྱུད་ཀྱིས་བསྡུས་པའི་དཀོན་མཆོག་གསུམ་ཡིན་ལ། སྐྱབས་འགྲོ་ནི་འབྲས་བུ་གྲུབ་པར་བྱ་བའི་དོན་དུ། སྟོན་པ་ལམ་གྲོགས་ཀྱི་ཚུལ་གྱིས་སྐྱབས་སུ་འགྲོའོ། །འབྲས་བུའི་ཡུལ་ནི་མ་འོངས་པ་ན་རང་རྒྱུད་ལ་འཁྲུངས་པའི་དཀོན་མཆོག་གསུམ་ཡིན་ལ། སྐྱབས་འགྲོ་ནི་དེ་འགྲུབ་པར་བྱ་བའི་སྨོན་པས་དགེ་བ་བྱེད་ཅིང་རྒྱུ་ལ་འཇུག་པའོ། །སྐབས་འདིར་བསྐྱེད་རྫོགས་ལྷ་ཡི་དཀྱིལ་འཁོར་དུ་སྒྲུབ་པ་ནི་འབྲས་བུའི་དོན་ལ། བསོད་ནམས་ཀྱི་ཞིང་ལ་ཚོགས་གསོག་པ་ནི་རྒྱུའི་དོན་ནོ༑ ༑དེ་ལྟར་ན་སྐྱབས་སུ་འགྲོ་བར་ཆོས་ཉམས་སུ་ལེན་པ་ཀུན་འདུས་སོ། །
གཉིས་པ་ལ། རྒྱུའི་སྐྱབས་འགྲོ་དང༌། འབྲས་བུའི་སྐྱབས་སུ་འགྲོ་བ་གཉིས། དང་པོ་ལ། གནས་སྐབས་སྐྱབས་གསུམ་གྱི་རྣམ་པར་བཞག་པ་དང༌། མཐར་ཐུག་སྐྱབས་གཅིག་ཏུ་སྒྲུབ་པ་གཉིས། །དང་པོ།
རྒྱུ༷་ཡི༷་སྐྱབས་འགྲོའི་ཡུ༷ལ་དུ་གྱུར༷་པ་ནི་གཞ༷ན་རྒྱུད༷་ཀྱིས་བསྡུས་པ་བྱོན༷་ཟི༷ན་པའི༷་སང༷ས་རྒྱས༷་ནི་སྐུ༷་གསུ༷མ་གྱི་བདག་ཉིད་སྤང་བྱ་ཀུན་སྤང༷ས་ཤིང་རྟོག༷ས་བྱ་ཀུན་རྟོགས་པས་གཞན་དོན་གྱི་ཕྲིན༷་ལ༷ས་རྒྱུན་ཆད་པ་མེད་པ་དང་ལྡན༷་པ་དང༌། ཆོས༷་ནི༷་འགོག༷་པ་དང་ལ༷མ་གྱིས་བསྡུས་པའི་བདེ༷ན་པ༷་རྣམ༷་པ༷་གཉིས༷་སོ། །དགེ༷་འདུ༷ན་ནི་ཐེག་པ་ཆེན་པོའི་སར༷་བཞུག༷ས་པའི་རྒྱལ༷་སྲས༷་འཕ༷གས་པ་རྣམ༷ས་ཏེ༷། གནས༷་སྐབ༷ས་དེ༷་གསུམ་སྟོན་པ་ལམ་གྲོགས་ཀྱི་ཚུལ་དུ་མཚུང༷ས་པར༷་སྐྱབ༷ས་སུ༷་འགྲོ༷་བ་ཡིན་ནོ། །གཉིས་པ། མཐར༷་ཐུག༷་གི་སྐྱབས་ནི་ས༷ངས་རྒྱས༷་ཆོ༷ས་ཀྱི་སྐུ༷་ཉག༷་གཅི༷ག་སྟེ༷། དེ་ནི་དཀོན༷་མཆོ༷ག་མཐར༷་ཐུག༷་ཡིན་པ་དང་སྐྱབ༷ས་ཀྱི༷་དམ༷་པ༷་གཏན་དུ་བ་ཉིད༷་ཡིན་པའི་ཕྱིར་རོ། །དེ་ལས་གཞན་གཏན་སྐྱབས་མིན་པ་ཅིས་ན། ལམ༷་བདེ༷ན་ཀུན༷་རྫོབ༷་ཡིན་པ་དང༌། རྒྱལ༷་སྲས༷་རྣམས་སྒྲིབ༷་པ་དང་བཅས༷་པའི་ཕྱིར༷། འགོག་པ་མཐར་ཐུག་པའི་སང༷ས་རྒྱས༷་ཉིད༷་ལས༷་མཐར་ཐུག༷་གི་སྐྱབ༷ས་གང༷་ཞིག༷་ཡོད་དེ་མེད་དོ། །
གཉིས་པ་འབྲས་སྐྱབས་ལ། དངོས་དང༌། རྒྱུ་འབྲས་ཀྱི་འབྲེལ་བ་བསྟན་པ་གཉིས། དང་པོ༑
འབྲས༷་བུའི༷་སྐྱབ༷ས་འགྲོ༷་དཀོ༷ན་མཆོ༷ག་རྣམ༷་པ༷་གསུམ༷་པོ་དེ་མ་འོངས་པ་ན་རང༷་རྒྱུད་ལ༷་གྲུབ༷་པར་འདོ༷ད་པའི་སླད༷་དུ༷་སྨོན༷་པ༷་ཡིན༷། དེའང་སྨོན་པ་སེམས་བསྐྱེད་དང་མི་འདྲ་སྟེ། སེམས་བསྐྱེད་གཞན་དོན་དང༌། འདིར་རང་དོན་ལ་དམིགས་པ་སོགས་ཀྱི་ཁྱད་པར་ཡོད་དོ༑ ༑གཉིས་པ། དེ༷་ཡང༷་ཐུན་མོང་བ་རྒྱུ༷་ཡི༷་སྐྱབ༷ས་འགྲོ༷ས་རྒྱུ༷་བྱས༷་ཏེ༷་ལམ་སློབ་མཐར། ཐུན་མིན་མཐར་ཐུག་རང༷་རྒྱུད༷་ལ་འོད་གསལ་ལྷུན་གྲུབ་ཀྱི་སངས་རྒྱས་སམ་དཀོན༷་མཆོ༷ག་འབྲ༷ས་བུ༷འི་སྐྱབ༷ས་འགྲོ་ཉིད་མངོན་སུམ་དུ་གྲུབ༷་པར་འདོ༷ད་པ་ཡིན་ནོ། །
གཉིས་པ་ཇི་ལྟར་སྐྱབས་སུ་འགྲོ་བའི་ཚུལ་ལ། འདུན་པ་དང༌། ཆོ་གའི་ཚུལ་གཉིས། དང་པོ།
སང༷ས་རྒྱས༷་ལ་ལམ་སྟོན༷་པ༷་པོ་དང༌། ཆོས༷་ལ༷་ལམ༷་དངོས་དང༷་ནི༷། དགེ༷་འདུན༷་ལ་ལམ་སྒྲུབ་པའི་གྲོག༷ས་ཀྱི༷་ཚུལ༷་དུ༷་ཤེས་པས་སྐྱབ༷ས་སུ༷་འགྲོ༷་བ་སྟེ་མགོན་སྐྱབས་སུ་ཁས་ལེན་པ་ཡིན་ནོ། །གཉིས་པ། དེ༷་ལྟར༷་སྐྱབ༷ས་ཡུལ༷་རྣམས་ཤེས༷་ནས༷་སྐྱབ༷ས་སུ་འགྲོ༷་བ༷་དངོས་ལ། མ༷དུན་གྱི༷་ནམ༷་མཁར༷་སེང་ཁྲི་པད་ཉི་ཟླ་བའི་གདན་སྟེང་རྩ་བའི་བླ་མ་རྡོ་རྗེ་འཆང་ལ་དཀོན༷་མཆོ༷ག་གསུམ་པོ་དེས་བསྐོར་བར་ར༷བ་ཏུ་བས༷མས་ལ༷། དངོ༷ས་བཤམས་དང༷་ཡི༷ད་སྤྲུལ་གྱི༷་མཆོ༷ད་སྤྲིན༷་རྒྱ༷་མཚོ༷ས་མཆོ༷ད་ཅིང༌༑ ཕྱག་འཚལ་བ་དང༌། སྡིག་པ་བཤགས་པ་དང༌། གསོལ་བ་གདབ་པ་སོགས་བྱས་ནས༑ བདག༷་དང༷་སེམ༷ས་ཅ༷ན་ཐ༷མས་ཅད༷་ཀྱིས་ཐལ༷་མོ་སྦྱར༷་ཏེ། དཀོན་མཆོག་གསུམ༷་ལ༷་གདོང་ཕྱོགས༷་པས༷་བྱང་ཆུབ་བར་དུ་ཁྱོད་ཁོ་ན་བརྟེན་ནོ་སྙམ་པས་སྐྱབ༷ས་སུ༷་འགྲོ༷་བར༷་བས༷མ་ལ། བླ༷་མ༷་དང་སང༷ས་རྒྱས༷་དང་ཆོ༷ས་དང་༷ཚོག༷ས་མཆོག༷་དགེ་འདུན་རྣམས་ལ༷།ལན༷་གསུམ༷་གྱི་བ༷ར་དུ༷་སྐྱབ༷ས་སུ༷་འགྲོ༷་བ༷ར་བསམ་ཞིང་བརྗོད་པར་བྱའོ༷། །གསུམ་པ། དེ༷་ཡི༷་ཕ༷ན་ཡོན༷་གན༷ས་སྐབ༷ས་སུ་བས༷མ༷་པ༷་འགྲུབ༷་པ་དང༌། ནང༷་པ་སངས་རྒྱས་པ༷ར་ཚུད༷་པ་དང་༷༑ ཡོན་ཏན་གྱི་ཆོས༷་ཀུན༷་གྱི་རྟེན༷་དུ༷་འགྱུར༷་པ་དང༌། མི་དང་མི་མིན་སོགས་ཀྱིས་གནོད༷་པས༷་མི༷་བརྫི༷་བ་དང་སང༷ས་རྒྱས༷་ཀྱི་ཞབ༷ས་དྲུང༷་དུ་སྐྱེ༷་བ་དང༌། མཐ༷ར་ཐུག༷་དོན༷་དམ་གྱི༷་དཀོན༷་མཆོ༷ག་གསུམ༷་པོ༷་འགྲུབ༷་པར་འགྱུར་བ་སོགས་ཕན་ཡོན་ཚད་མེད་པས། དེའི༷་ཕྱིར༷་ཐོ༷ག་མ༷ར་སྐྱབ༷ས་སུ༷་འགྲོ༷་བར༷་བྱའོ༷། །བསླབ་བྱ་དུས་རྒྱུན་དུ་སྐྱབས་འགྲོ་བྱ་བ་དང༌། བླ་མར་སྐྱབས་སུ་སོང་བས་དགེ་བའི་བཤེས་གཉེན་ལ་གུས་ཤིང་སྡིག་གྲོགས་མི་བསྟེན། །སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་ལ་ཕྱག་མི་འཚལ། ཆོས་ལ་སོང་བས་སེམས་ཅན་ལ་འཚེ་བ་སྤང༌། དགེ་འདུན་ལ་སོང་བས་མུ་སྟེགས་བྱེད་དམ་རྒྱུ་འབྲས་ལ་སྐུར་པ་འདེབས་པའི་མི་དང་མི་འགྲོགས་པ་དང༌། སྐུ་གཟུགས་སོགས་མཐོང་ནའང་དད་པས་ཕྱག་མཆོད་བྱ་ཞིང་མ་གུས་པ་མི་བྱའོ། །
གཉིས་པ་སེམས་བསྐྱེད་ལ། ངོ་བོ། དབྱེ་བ།བསྐྱེད་ཚུལ། ཕན་ཡོན་བཞི། དང་པོ་ལ། མཚན་ཉིད། རང་བཞིན། གང་ལྟར་བསྐྱེད་པའི་ཁྱད་པར་དཔྱད་པ་གསུམ། དང་པོ།
དེ༷་ནས༷་ཐེག་པ་ཆེན་པོའི་བྱང༷་ཆུབ༷་སེམ༷ས་མཆོ༷ག་བསྐྱེད༷་པ༷་ལ། མཚན་ཉིད་ནི༷་སེམས་ཅན་གཞན་གྱི་དོན་ཕྱིར་བདག་ཉིད་སངས་རྒྱས་ཐོབ་པར་འདོད་པ་སྟེ། མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་སངས་རྒྱས་འདོད། །ཅེས་སོ། །གཉིས་པ་ནི། གཞ༷ན་གྱི༷་དོན༷་ཕྱིར་སང༷ས་རྒྱས༷་ཐོབ་པར༷་འདོ༷ད་པ༷་སྟེ་སྨོ༷ན་པ༷་དང༌། དེ་ཐོབ་པའི་བྱ་བ་ལ་འཇུག་པ་འཇུག༷་པ༷་སེམས་བསྐྱེད་དེ་སྦྱོར་བ་ལག་ལེན་གྱིས་དངོས་སུ་མ་ཟིན་པ་དང་ཟིན་པའི་ཁྱད་པར་རམ་རང༷་བཞི༷ན་གྱིས་དབྱེ་བ་རྣམ་པ་གཉིས༷་ཡི༷ན་ནོ༷། །
གསུམ་པ་ལ། སེམས་སེམས་བྱུང་གང་ལྟར་བསྐྱེད། རྣམ་ཤེས་ཡེ་ཤེས་གང་ལྟར་བསྐྱེད་པའི་ཁྱད་པར་གཉིས། དང་པོ། 
ཉི་མ་དང་ཟེར་བཞིན་དུ་སེམས་དང་སེམས་བྱུང་མཚུངས་པར་འཇུག་པས་ན་གཙོ་སེམ༷ས་བསྐྱེད༷་པས༷་ནི༷་དེའི་འཁོར་དུ་གྱུར་པའི་སེ༷མས་བྱུང༷་རྣམས་ཀྱང་ཞར༷་ལ༷་བསྐྱེད༷་པར་འགྱུར་ཏེ༑ དེ་ཡང་སེམ༷ས་ནི༷་དོན༷་གྱི༷་ངོ༷་བོ༷་ཀ་བ་ལྟ་བུ་རང༷་སྟོབ༷ས་ཀྱིས་རིག༷་ལ། སེམ༷ས་བྱུང༷་གིས་དོན༷་གྱི༷་ཁྱད༷་པར༷་སྦོམ་ཕྲ་སོགས་རང༷་སྟོབ༷ས་ཀྱིས་རིག༷་པར་བྱེད་པ་བཞིན་ནོ། །གཉིས་པ༑ དང་པོ་ནས་རྣམ་པར་མི་རྟོག་པའི་ཡེ་ཤེས་བསྐྱེད་པས་ཆོག་མོད། ཉེས་པའི་ཆ་ཅན་སེམས་ཅིའི་ཕྱིར་བསྐྱེད་ཅེ་ན། བདེན་མོད་འ༷ཁོར་བའི༷་དུས༷་འདི་ན༷་སེམ༷ས་དང་༷སེམ༷ས་བྱུང༷་གི༷ས་བྱ༷་བ༷་བྱེད༷་པ༷་ཁོ་ན་རྣམ༷་པར༷་གཡོ༷་བས༷་ན༷། ཡེ༷་ཤེས༷་དེ་དངོས་སུ་མི༷་སྣང༷་བའི་ཕྱིར༷་ན༷་ཡེ་ཤེས་ལ་ནུས་པ་འཇོག་ཕྱིར་སེམ༷ས་བསྐྱེད༷་དེ༷་དགོས་པར་བྱུང་སྟེ། དེ་བསྐྱེད་པས་ཡེ༷་ཤེ༷ས་རབ༷་ཏུ་གསལ༷་བའི་དོན༷་ལ༷་ནུས༷་པ༷་འཇོག༷་པ་ཡིན་ནོ། །གཅིག་ཏུ་ན་སྨོན་པ་རྗེས་སྦྱོར་གྱི་ཡུལ་ཅན་ནི་སེམས་བསྐྱེད་པ་ཡིན་ལ། འཇུག་པ་མཉམ་བཞག་གི་དུས་ན་སེམས་ཡེ་ཤེས་སུ་བསྐྱེད་པ་ཡིན་ཏེ། སྒྱུ་འཕྲུལ་ལས། སེམས་ཡེ་ཤེས་སུ་བསྐྱེད་པ་འདི་གསུངས་སོ། །ཨེ་མ་ཧོ་ངོ་མཚར་རྨད་ཀྱི་ཆོས། །རྫོགས་པའི་སངས་རྒྱས་ཀུན་གྱི་གསང༌། །སྐྱེ་བ་མེད་ལས་ཐམས་ཅད་སྐྱེས། །སྐྱེས་པ་ཉིད་ན་སྐྱེ་བ་མེད། །ཅེས་སོ། །ས་བཅུའི་རྒྱུན༷་མཐ༷ར་སངས་རྒྱས་ཀྱི་ཡེ་ཤེས་སྐད་ཅིག་དང་པོའི་ཚེ་སེམ༷ས་སེམས་བྱུང་གཉིས་ཆར་འག༷ག་པས། དེས༷་བསྐྱེད༷་པའི་སེམས་བསྐྱེད་པ་ཆོ༷་ག༷་ལས༷་ཉེ༷་བར༷་ཐོབ༷་པའི༷་སེམ༷ས་བསྐྱེད༷་རྒྱུན་ཆད་པའམ་ལྡོག༷་ན༷་ཡང༷་དེས་སེམས་བསྐྱེད་རྒྱུན་ཆད་པའི་སྐྱོན་དུ་མི་འགྱུར་ཏེ། སྔར་དོན་དམ་པའི་ཡེ་ཤེས་སུ་བསྐྱེད་པ་དང༌། སེམས་བསྐྱེད་དེ༷་ཡི༷་ནུས༷་ལྡན༷་ཏེ་ནུས་པ་ཡེ༷་ཤེས༷་ལ༷་བགོ༷ས་པ༷འམ་བཞག་པ་ཡིན་ལ། ཡེ་ཤེས་ནི་མ་འགགས་པས་སང༷ས་རྒྱས༷་ཀྱི་ས༷ར་ཡང་ཁམས་དེའི་སྒྲིབ་པ་བྲལ་སྟོབས་ཀྱིས་གསལ་དུ་སོང་ནས་སངས་རྒྱས༷་ཀྱི་ཐུག༷ས་རྗེས༷་སེམས་ཅན་གྱི་དོ༷ན་མཛ༷ད་པ་དེ་ལ༷་སྒྲིབ༷་པ༷་སྤང༷ས་པའི༷་སེམ༷ས་བསྐྱེད༷་ཅེས༷་བྱར༷་བརྗོད༷་དེ། དེ་ཡང་སྔར་སེམས་བསྐྱེད་པ་ནི། སེམས་ཅན་གྱི་དོན་བྱ་བར་དམ་བཅས་པ་མི་གཏོང་བ་ཙམ་ཡིན་ལ། ད་འབྲས་བུ་དམ་བཅས་པ་དེ་མངོན་དུ་གྱུར་པ་ན། ཡེ་ཤེས་ཟད་པ་མེད་པས་སེམས་ཅན་གྱི་དོན་རྟག་ཏུ་མཛད་པ་ཡིན་པས། སེམས་བསྐྱེད་ནས་ད་དུང་དོན་མཛད་དོ་སྙམ་པ་མེད་ཀྱང་སེམས་ཅན་གྱི་དོན་ལ་བསྙེལ་བ་མེད་པས། རྒྱུའི་ནུས་པ་ནམ་ཡང་མི་ཆད་པ་ཡིན་པས་ཡེ་ཤེས་ལ་བགོས་པ་ཞེས་བྱ་ཡི། རང་མཚན་པར་མི་བཟུང་ངོ༌། །དེས་ན་སེམས་བསྐྱེད་པ་སོགས་ནི། ཁམས་ཀྱི་དྲི་མ་བྲལ་བར་བྱེད་པ་ཙམ་དུ་ཟད་ཀྱི། དྲི་མ་བྲལ་བའི་སངས་རྒྱས་ཀྱི་ས་ན་སེམས་ཀྱིས་བསྡུས་པའི་ལམ་ཀུན་འགགས་ཀྱང༌། དེ་དག་གི་འབྲས་བུ་ཡེ་ཤེས་ལ་ཆད་པ་མེད་པར་ཤེས་པར་བྱའོ། །སངས་རྒྱས་ཀྱི་ས་ན་དོར་བ་མེད་པའི་སྟོང་པ་ཉིད་ཡོད་པའི་ཕྱིར་དང༌། དོན་དམ་སེམས་བསྐྱེད་ཐོབ་ལ་ཉམས་པ་མེད་པའི་ཕྱིར་དོན་དམ་སེམས་བསྐྱེད་ཡོད་ལ། ཀུན་རྫོབ་སེམས་བསྐྱེད་ཀྱང༌། ཆོ་གས་ཐོབ་པ་དང༌། ད་གཟོད་ཐོབ་བྱའི་སེམས་བསྐྱེད་དུ་མེད་ཀྱང༌། ཐུགས་རྗེ་ཆེན་པོས་དོན་མཛད་པ་དུས་ལས་མི་ཡོལ་བའི་སེམས་བསྐྱེད་ཡོད་པར་གསུངས་སོ། །གཉིས་པ་དབྱེ་བ། ཐེག་ཆེན་ཚོག༷ས་ལམ་དང༷་སྦྱོར༷་བར༷་ཏེ་སྦྱོར་ལམ་དེ་གཉིས་སུ་སྙིང་པོ་ཡེ་ཤེས་ཀྱི་ཁམ༷ས་དེ༷འི་རང༷་བཞི༷ན་ཉིད༷་ལུང་ལ་བརྟེན་ནས་མོ༷ས་པ༷ས་དོ༷ན་སྤྱིའི་ཚུལ༷་དུ༷་མཇ༷ལ་བ༷ས་ན༷། སྨོན་འཇུག་གི་སེམས༷་བསྐྱེད༷་དེ༷་ཡང༷་མོ༷ས་པ༷་ལས་བྱུང༷་བའི་སེམས་བསྐྱེད་ཞེས༷་བརྗོད༷་དོ། །དེ་བཞིན་དུ་དང༷་པོ༷འི་ས༷་ནས༷་བདུན༷་པའི༷་བར༷་ཉིད༷་དུ༷་ཉོན་མོངས་པ་ཅན་གྱི་ཡིད་ཀྱི་ལོག་པས། ཞིང་དང་ཡོན་ཏན་བརྒྱ་ཕྲག་བཅུ་གཉིས་ལ་སོགས་པ་གཟིགས་པས་ཁ༷མས་ཀྱི༷་སྒྲིབ༷་པ༷་ཕྱོག༷ས་རེ༷་རྣམ༷་པར་དག༷་པས༷་ཡེ༷་ཤེ༷ས་རྒྱ༷་ཆེ༷་སྤྲིན་བར་གྱི་ཉི་ཟེར་གྱི་སྣང་བ་ལྟར་ལྷག་བསམ་དག་པས་ལྷག༷་བས༷མ་དག་པའི་སེམས་བསྐྱེད་ཅེས༷་བརྗོ༷ད་དོ། །དག༷་པའི༷་སར༷་ནི༷་སྟེ་དག་ས་གསུམ་གྱིས་བརྒྱད་པར་ཡིད་ཤེས་ལོག་པས་རྣམ་པར་མི་རྟོག་པའི་ཡེ་ཤེས་དང༌། དགུ་པར་སྒོ༷་ལྔ༷་ཡི་རྣམ་ཤེས་ལོག་པའི་ཞིང་དག་པ་དང༌། བཅུ་པར་ཀུན༷་གཞིའི༷་རྣམ་ཤེས༷་རྣམ༷་པར་དག༷་པས་ཡེ་ཤེས་ཕུན་སུམ་ཚོགས་པ་ལ་དབང་ཐོབ་པའི་ཕྱིར་སྨོན༷་ལམ༷་དང་ཡོན༷་ཏན༷་རྒྱ༷་ཆེ༷་བས༷་རྣམ༷་པར༷་སྨིན༷་པའི༷་སེམ༷ས་བསྐྱེད༷་ཅེས༷་སུ༷་བ༷རྗོད་དོ། །རྒྱུན་མཐར་སེམས་སེམས་བྱུང་གི་བག་ཆགས་ཀུན་གཞི་དང་བཅས་པ་གཏན་ནས་ཟད་པས་ཁམས༷་ལ༷་སྒྲིབ༷་བྱེད་མཐའ་དག་དང་བྲལ༷་བ་སང༷ས་རྒྱས༷་ཀྱི་ས༷་སྟེ༑ དེ༷་ནི༷་ཉི་མ་སྤྲིན་བྲལ་བཞིན་དུ་ཁམས་དེའི་ཡོན་ཏན་ཅི་ཡོད་པ་ཐམས་ཅད་མངོན་དུ་གྱུར་པས་སྒྲིབ༷་པ༷་སྤང༷ས་པའི༷་སེམ༷ས་བ༷སྐྱེད་ཅེས༷་བྱ༷་བར་བརྗོ༷ད་དེ་དག་པའི་སེམས་དཔའ་རྣམས་ཀྱིའང་སྤྱོད་ཡུལ་ལས་འདས་པ་ཡིན་ནོ། །གསུམ་པ། ཇི༷་ལྟར༷་སེམས་བསྐྱེད༷་པའི་ཚུལ༷་ཡང་རྣམ༷་པ༷་གཉི༷ས་ཡི༷ན་ཏེ༷་བླ༷་མ༷་མཆོག་ད༷ང་དཀོན༷་མཆོ༷ག་གི་རྟེན་གྱི་དྲུང༷་དུ༷་ལེན༷་པ་གཉིས་སོ། །དང་པོ་ལྟར་བླ༷་མར༷་ལེ༷ན་པའི་ཚེ༷་བླ་མ་དེ༷་ཡིས༷་འཁོར་བའི་ཉེས་དམིགས་ཐར་པའི་ཕན་ཡོན་སེམས་བསྐྱེད་ཀྱི་རང་བཞིན་སོགས་ཀྱི་ཆོས༷་བཤ༷ད་དེ༷་བློ་བཅོས་ནས། སྔོན༷་འགྲོ༷་ཡ༷ན་ལ༷ག་བདུ༷ན་པ༷་དང་རྟེན་སྐྱབ༷ས་འགྲོར༷་བཅས༷་པ་སོང་ནས། དངོ༷ས་གཞི༷་རྒྱལ༷་བ་སངས་རྒྱས་ད༷ང་དེ༷་སྲས༷་བྱང་སེམས་རྣམས་དང་བླ༷་མ༷་རྡོ་རྗེ་འཛིན་པ་མཆོ༷ག་རྣམས་དགོ༷ངས་སུ༷་གསོ༷ལ། ཞེས༷་དགོངས་གསོལ་ལེག༷ས་པར༷་བརྗོ༷ད་པའི་རྗེ༷ས་སུ༷། ཇི༷་ལྟར༷་སྔོན༷་གྱི༷་རྒྱལ༷་བ༷་སྲ༷ས་དང་བཅ༷ས་པ་རྣམས་ཀྱིས༷་བྱང༷་ཆུབ༷་མཆོག་ཏུ་ཐུགས༷་བསྐྱེད༷་པ་དང་བསླབ༷་པ་ལ༷་ག༷ནས་པ༷་ལྟར༷། དེ༷་བཞི༷ན་དུ་བད༷ག་གིས༷་ཀྱང་འགྲོ༷་བ་ཀུན་ལ༷་ཕ༷ན་པའི་དོ༷ན་དུ༷། བྱང༷་ཆུབ༷་མཆོག་ཏུ་སེམ༷ས་བསྐྱེད༷་ཅིང་བྱང་ཆུབ་སེམས་དཔའི་བསླབ༷་པ་ལ༷་རིམ་པ་བཞིན་དུ་སློབ་ཅིང་གན༷ས་པར༷་བགྱིའོ༷། །དེ༷་སྐད༷་ཅེས༷་ནི༷་ལན༷་གསུམ༷་བརྗོད༷་པར༷་བྱ༷་ཞིང༌། རྗེས་རང་གཞན་དགའ་བ་བསྒོམ་པ་སོགས་བྱའོ། །
གཉིས་པ་གང་ཟག་དམ་པ་ཁ་ཅིག་གིས་ཐོག་མ་ནས་སམ༑ ཕལ་གྱིས་ཕྱིས་གསོ་དུས་སམ་ཡང་ནས་ཡང་དུ་བསྐྱེད་དུས་བླ་མ་ལས་གཞན་དཀོན་མཆོག་གི་རྟེན་གྱི་དྲུང་སོགས་སུ་ལེན་པ་སྟེ། ལེན་ཚུལ་སྔར་དང་འདྲའོ། །བཞི་པ།
སེམས་བསྐྱེད་དེ༷་ཡི༷་ཕན་ཡོན༷་དམ༷་པ༷་ཚད༷་མེད༷་དེ༷། སེམས་བསྐྱེད་ཐོབ་མ་ཐག་ནས་མ་ཉམས་པར་ཡོད་རིང་ཐམས་ཅད་དུ་མིང་དོན་གནས་གྱུར་ཏེ་རྒྱལ༷་སྲས༷་བྱང༷་ཆུབ༷་སེམ༷ས་དཔའི༷་མིང༷་ཐོབ༷་ཅིང༷་ལྷ༷་དང་བཅས༷་པའི་འཇི༷ག་རྟེན༷་ཀུན༷་གྱི༷་མཆོད༷་སྡོང༷་སྟེ་མཆོད་གནས་སུ་འགྱུར༷་བ་དང༌། དགེ༷་བ༷་ཐམས་ཅད༷་ཐར༷་པའི༷་མཆོག་མི་གནས་པའི་མྱང་འདས་ཀྱི་ལམ༷་དུ་འགྱུར༷་ཞིང༷་ལུང་མ་བསྟན་ཆད་ནས་རྟག་ཏུ་བསོད་ནམས་རྒྱ་ཆེན་ཐོབ་པ་དང༌། སྡིག༷་པ༷་མཐ༷འ་ཡ༷ས་པའི་ཉེས༷་པ་ཟད༷་པ་དང༌། བསོ༷ད་ནམ༷ས་དཔག་ཏུ་མེད་པ་ངང་གིས་འཕེ༷ལ་བ་དང༌། ཐར༷་ལམ༷་མ་ནོར་བར་རྙེད༷་ཅིང་༷། གནས་སྐབས་མངོ༷ན་མཐོ༷་དང༌། མཐར་ཐུག་ངེ༷ས་ལེ༷གས་རྣམ་མཁྱེན་སངས་རྒྱས་ཀྱི་གོ་འཕང་མཆོག་འགྲུབ༷་པ་ཡིན་ནོ། །
གསུམ་པ་བསྐྱེད་རིམ་ལ། བསྟན་བཤད་གཉིས༑ དང་པོ།
དེ༷་ལྟར༷་སྐྱབས་སུ་འགྲོ་བ་དང་སེམ༷ས་མཆོ༷ག་བསྐྱེད༷་པ༷ར་གྱུར༷་མ༷་ཐག༷་ཐེག་ཆེན་གྱི་ལམ་དུ་ཚུད་པས། འབྲས་བུ་གས༷ང་སྔག༷ས་རྡོ་རྗེ་ཐེག་པའི་རྗེ༷ས་སུ་ཞུག༷ས་པར་འདོད་པའི་སྐལ༷་བ་བཟ༷ང་པོ་དང་ལྡན་པའི་འགྲོ༷་བ་མཆོག༷་གིས༷། ཐོག་མར་ར༷ང་རང༷་གང་ལ་མོས༷་པའི༷་ཡི༷་དམ༷་གྱི་ལྷར༷་བསྐྱེད་པའི་རིམ་པ་བསྒོ༷མ་མོ༷། །
གཉིས་པ་ལ། སྔོན་དུ་འགྲོ་བའི་ཆོས་དང༌། དངོས་གཞི་གཉིས། དང་པོ།
བསྐྱེད་རིམ་དེའི་སྔོན༷་དུ༷་བདེ་བར་གཤེགས་པའི་ཐུགས་རིག་སྔགས་ཀྱི་ངོ་བོར་ཤར་བའི་ལྷའི་རི༷ག༷་གཏད༷་དང༌། ལྷ་བསྒོམ་པ་སོགས་ཀྱི་རྗེས༷་སུ་གན༷ང་བ་དང༌། སྔགས་བླ་མེད་ཀྱི་དབང༷་བཞི་ལ༷་སོག༷ས་པ་བརྒྱུད༷་སྡེ༷་མཆོག༷་ལས༷་གསུང༷ས་པ་བཞི༷ན་ནུས་རུང་གིས་འབྲས་བུ་སྨིན༷་ངེས་སུ་སྨིན་པར་བྱས༷་ལ༷་དེ་རྗེས་ལམ་བསྒོམ་པར་བྱའོ། །གཉིས་པ་ལ་བསྟན་བཤད་གཉིས། དང་པོ། དེ་ལྟར་སྨིན་པ་དེ་ཉིད་གྲོལ༷་བར་བྱེད༷་པ་ཐབས་བསྐྱེད༷་པ་དང་ཤེས་རབ་རྫོག༷ས་པའི་རིམ་པའི་དོ༷ན་ལ༷་བསྒོམ༷་པར༷་བྱའོ༷༑ ༑
གཉིས་པ་ལ། དངོས་གཞི་བསྐྱེད་རིམ་དང༌། ཞར་བྱུང་རྫོགས་པའི་རིམ་པ་བསྟན་པ་གཉིས། དང་པོ་ལ་དངོས་དང༌། དེའི་ཕན་ཡོན་གཉིས། དང་པོ།
རྣལ་འབྱོར་ཆེན་པོའི་དབང་དུ་བྱས་ཏེ་འདི༷་ལྟར༷་ཕྱི༷་སྣོད༷་དུ་སྣང་བ་འོག་མིན་གྱི་ཞིང༷་ཁམས་དང་༷། ནང་བཅུད་ཀྱི་སེམ༷ས་ཅན༷་ལྷ་༷དང་ལྷ་མོ། རང༷་ལུས༷་འོད་གསལ་གྱི་དཀྱིལ་འཁོར་ཏེ་གཞ༷ལ་ཡས༷་ཁང༷་མཛེ༷ས་མཚན་ཉིད་ཚང་བ། ངག༷་གསང་སྔག༷ས་ཀྱི་རང་བཞིན་ཏེ༷་སེམ༷ས་ནི༷་རིགས་ལྔ་ཡེ་ཤེས་ཀྱི་ལྷར༷་གས༷ལ་བའོ། །གཉིས་པ། དེས་མ་དག་ཐ༷་མལ༷་གྱི་ཞེན༷་པ༷་འགོག༷་ཅིང༌༑ དབྱིང༷ས་ཀྱི༷་རྗེས་འགྲོ༷་སྟེ་དབྱིངས་རང་བཞིན་གྱིས་འོད་གསལ་བའི་སྣང་ཆ་སྐུ་དང་ཡེ་ཤེས་ལམ་དུ་བྱེད་པས་འབྲས་བུ་དེའི་རྗེས་སུ་འགྲོ་སྟེ་དེ་འདྲ་འགྲུབ་པ་ལ་མི་བསླུ་ཞིང་གཟུགས་སྐུ་ལ་སྒྲིབ༷་པའི༷་དྲི༷་མ༷་སེལ༷་བའི་དགོས་པ་ཡོད་དོ། །གཉིས་པ། རྫོགས་རིམ་ནི་བསྐྱེད་རིམ་གྱི་ངང་དེ་ཉིད་དམ། ལས་དང་པོ་པས་བསྐྱེད་རིམ་བསྒོམ་པ་དེ༷འི་རྗེ༷ས་སུ་བསྐྱེད་རིམ་བསྡུས་ནས་སེམ༷ས་ཉིད༷་མི༷་དམི༷གས་པ་ཆོ༷ས་ཉིད༷་སྟོང་པ་ཉིད་དང་༷སེམ༷ས་ཉིད༷་རང་བཞིན་གྱིས་འོད༷་གས༷ལ་བ་ཟུང་དུ་འཇུག་པ་རྫོག༷ས་པའི༷་རི༷མ་པ༷་བསྒོམ༷་པར་བྱ་སྟེ། དེ་ཡང་བསྐྱེད་རིམ་བསྡུས་ནས་སྟོང་པར་བསྒོམས་པས་བསྐྱེད་རིམ་སྒྱུ་མར་ཞེན་པ་འགོགབསྐྱེད་རིམ་ཉིད་ཀྱི་ངང་དུ་རྫོགས་རིམ་བསྒོམས་པས་སྟོང་པར་ཞེན་པ་འགོགསྔར་སེམས་ལྷར་གསལ་ནས་འདིར་སེམས་ཉིད་རྫོགས་རིམ་དུ་བསྒོམ་པ་ནི་གཟུགས་སྐུ་དང་ཆོས་སྐུ་སྣང་བ་དང་སྟོང་པ་ལམ་དུ་བྱེད་པ་ཡིན་ནོ། །མི་ཤེས་པ་དག་སེམས་ཀྱི་འཕྲོ་འདུ་དང༌། རྣམ་པ་ལ་རྫོགས་རིམ་དུ་འདོད་པ་འཁྲུལ་ཏེ། སྣང་བ་དང་རྣམ་པ་ཆོས་ཅན་ཡུལ་དུ་བྱེད་པའི་ཕྱིར་རོ། །རྫོགས་པ་ནི་སྟོང་པ་དང་རྣམ་མེད་ཆོས་ཉིད་ཡུལ་དུ་བྱེད་པ་ཡིན་ནོ། །བརྟན་པ་ཐོབ་ནས་དབྱེར་མེད་ཟུང་དུ་འཇུག་དུས་ཀྱང་སྣང་སྟོང་ངམ་བསྐྱེད་རྫོགས་ལྡོག་པ་དེ་བཞིན་དུ་གནས་སོ། །འདི༷་ནི༷་ངེ༷ས་དོ༷ན་གྱི་རྒྱུད༷་སྡེ༷འི་དགོང༷ས་པ༷་ཡི༷ན་པས་སྐལ་བཟང་རྣམས་ཀྱིས་དང་དུ་ལེན་པར་རིགས་སོ༑ ༑ཐེག༷་པ༷་ཆེན༷་པོའི༷་མ༷ན་ང༵ག་གི༵་བ༷སྟན་བཅོས༷་ཡི༷ད་བཞི༷ན་རི༷ན་པོ༷་ཆེའི༷་མཛོ༷ད་ལ༷ས། བས༷མ་གཏན༷་གྱི༷་སྔོན༷་དུ༷་འགྲོ༷་བའི༷་ལེ༷འུ་སྟེ༵་བཅུ༷་དགུ༷་པའི་འགྲེལ་པའོ།། །།
༈ གཉིས་པ་དངོས་གཞི་ལ། བསྟན་བཤད་གཉིས། དང་པོ།
དེ་ལྟར་སྔོན་འགྲོ་རྫོགས་པའི་རྗེས་དེ༷་ནས༷་དངོ༷ས་གཞི༷་ཇི༷་ལྟར༷་བསྒོམ༷་པ༷་ནི༷། དང༷་པོ༷ར་དབེ༷ན་ཞིང༷་ཡིད༷་དུ་འོང༷་བའི་གནས༷་དག༷་ཏུ༷་སྟན་བདེ་བར་འདུག་ནས། སྔོན༷་དུ་འགྲོ༷་བའི་ཆོས༷་སྐྱབས་སེམས་བསྐྱེད་རིམ་རྒྱས་བསྡུས་རྣམ༷ས་རིམ༷་པར༷་རྫོག༷ས་མ༷་ཐག༷་པར། དངོས༷་གཞི༷་རྫོགས་རིམ་འོ༷ད་གས༷ལ་ཡེ༷༷་ཤེས༷་ཀྱི་དོན་ལ་མཉམ་པར་བཞག་པའམ་བསྒོམ༷་པར༷་བྱའོ༷། །
གཉིས་པ་ལ། ཐབས་ཞི་གནས་སྒྲུབ་པ་དང༌། ཐབས་བྱུང་ལྷག་མཐོང་བསྒོམ་པ་གཉིས། དང་པོ་ལ། སྤྱི་དང་ཁྱད་པར་གཉིས། དང་པོ།
འོད་གསལ་དེ༷་ཡང༷་ཐབ༷ས་མེད༷་པར་ཤེ༷ས་ར༷བ་ཀྱི་ཕར་ཕྱིན་མི༷་སྐྱེ་༷བ༷ས༑ ཐོག༷་མར༷་སྣ༷་ཚོག༷ས་པའི་ཐབ༷ས་ཀྱིས༷་བསམ༷་གཏན༷་ནམ་ཞི་གནས་བཙ༷ལ་བར་བྱ་སྟེ༑ དང་པོར་དམིག༷ས་པའི༷་རྟེན༷་ལ་བརྟེན་ནས༷་མི༷་དམི༷གས་པ་སྐྱེ༷་བ༷་སྟེ༷། མི་དམིགས་པ་དེ༷་ལས༷་ཆོས༷་ཉིད༷་ཡེ༷་ཤེས་མཐའ་དང་བྲལ་བ་འཆ༷ར་བས༷་ན༷། དང༷་པོ༷་ཞི༷་གན༷ས་བསྐྱེད༷་པའི༷་རིམ༷་པ༷་དེ་ཡང༷་རང༷་རང༷་གི་རྒྱུད༷་ལ༷ས་མི་འདྲ་བའི་སྒོ་དུ་མ་ཇི༷་སྐད༷་གསུང༷ས་པ་བཞི༷ན་དུ་བསྒོམ༷་པར་བྱའོ། །
གཉིས་པ་ལ། མདོར་བསྟན། རྒྱས་བཤད། དེ་ཐབས་ཡིན་ཚུལ་གསུམ། དང་པོ༑
བླ་མེད་ཕ་མ་གཉིས་སུ་མེད་པ་གསུམ་ཆར་དྲིལ་ནས་ཉམས་སུ་ལེན་པའི་སྐབས་འདི༷ར་ནི༷་མདོ༷ར་བསྡུས༷་ཏེ་ཅུང༷་ཟ༷ད་བསྟན༷་པ༷་ནི༷། རྡོ་རྗེའི་ལུས༷་ལ༷་རྩ༷་གན༷ས་དེ༷་ལ༷་རླུང༷་དང༷་ཁམ༷ས་རང༷་བཞི༷ན་གྱིས་བརྟེ༷ན་པའི་ཕྱིར༷་དེ༷་དག༷་ལ་གན༷ད་དུ་བསྣུན༷་པ་གཅེ༷ས་ཏེ། དེ་ཡང་རྩ་རླུང་ཁམས་ཀྱི་འདུ་འཕྲོ་ལ་བརྟེན་ནས་སྣང་བ་སྣ་ཚོགས་འཆར་ཞིང༌། དེ་དག་ལ་གནད་དུ་བསྣུན་པས་རང་བྱུང་ཡེ་ཤེས་ཀྱི་ཐིག་ལེ་རང་གནས་ལམ་དུ་བྱེད་ནུས་པས་རྩ་གནད་དུ་འགྲོ་བ་ལུས་གནད༑ རླུང་གནད་དུ་འགྲོ་བ་ལ་སྲོག ཐིག་ལེ་གནད་དུ་འགྲོ་བ་ལ་རྩོལ་བ་གལ་ཆེའོ། །འདིར་ཕ་རྒྱུད་པ་ཁ་ཅིག་རླུང་ཁོ་ནའི་ཐབས་ལས་སྐྱེས་པའི་ཤེས་པ་གསལ་བ་དེ་ཙམ་དོན་དམ་དུ་འདོད་པ་དང༌། མ་རྒྱུད་ཁ་ཅིག་ཐིག་ལེ་ལས་སྐྱེས་པའི་བདེ་གསལ་རྟོག་མེད་ཙམ་དོན་དུ་འདོད་ཅིང༌། དེ་དག་གི་ཐབས་ཁོ་ན་ལ་ལྟ་བ་མཆོག་ཏུ་འཛིན་པའང་ཐར་པའི་ལམ་མ་ཡིན་ཏེ། ཡེ་ཤེས་གྲུབ་པ་ལས། ལུས་ཀྱི་སྦུད་པ་གང་ཡིན་དང༌། །སྦུད་པ་འབུད་པར་བྱེད་པ་དག །དེ་དག་ཁྱད་པར་མ་མཐོང་སྟེ། །དེ་ཉིད་མཐོང་བའི་རྣལ་འབྱོར་པས། །སྦུད་པ་ཡིན་ནི་བྱ་བ་ནོན། །ཞེས་དང༌། དབང་པོ་གཉིས་བྱུང་བདེ་བ་ནི། །དེ་ཉིད་ཡེ་ཤེས་སྐྱེད་ན་སྨྲ། །དེ་ནི་བདེ་བ་ཆེ་ཡིན་ཞེས། །རྒྱལ་བ་མཆོག་གིས་མ་གསུངས་སོ། །བདེ་ཆེན་མི་རྟག་མ་ཡིན་ཏེ། །བདེ་བ་ཆེན་པོ་རྟག་ཏུ་རྟག །མཆན་ཁུང་གཡའ་འཕྲུགས་ལས་བྱུང་བ། །ཅི་ཡི་ཕྱིར་ན་བདེ་ཆེན་མིན༑ ༑ཞེས་སོ། །དེས་ན་ལམ་དངོས་མ་ཡིན་པས་ཞེན་པར་མི་བྱ་ལ། ལམ་གྱི་ཆ་རྐྱེན་ཡིན་པས་མ་རྫོགས་རིང་ལ་དོར་བ་ཡང་མི་བྱ་བར་འབད་པར་བྱའོ། །
གཉིས་པ་ལ། རྟེན་རྩ་ལུང་གི་རྣལ་འབྱོར་དང༌། བརྟེན་པ་ཁམས་ལ་བསླབ་པའི་རྣལ་འབྱོར་གཉིས་གཉིས། དང་པོ།
སྲོག་གི་སྦྱོར་བས་རླུང་ལ་མ་བསླབས་ན་ཁམས་ལས་སུ་མི་རུང་བའི་ཕྱིར་རླུང་བསྒོམ་པ་ནི། རྩ་གནད་དུ་འགྲོ་ཕྱིར་ལུ༷ས་ཀྱི་༷ཆ༷་བསྲང༷ས་ཏེ་རྡོ༷་རྗེ༷་སྐྱིལ༷་ཀྲུང༷་བཅས་ལ༷། ལ༷ག་པ༷་པུས༷་མོ་ལ་བཀ༷བ། མཇི༷ང་པ༷་ཅུ༷ང་ཟ༷ད་དགྱེ༷། དབུ༷གས་ནི༷་ཐད༷་སོར༷་དར་ཅིག་བཞགམི༷ག་ནི༷་འགུ༷ལ་བར་མི༷་བྱ༷་བར་ཧ་རེ་བལྟ། རླུ༷ང་རོ༷་གསུམ་མམ་དྲུག་ཕྱིར༷་སངས་ཀྱིས་གདོ༷ན། དེ་ནས་འཇ༷མ་རླུ༷ང་དལ་བུས་ནང༷་དུ༷་བཟུང༷་སྟེ་སྟེང་འོག་གི་རླུང༷་གཉིས་ནི༷་ཁ༷་སྦྱར༷་དུ་འཆིང༌། དམིགས་པ་ལུས་དབུས་སུ་རྩ༷་གསུ༷མ་ཀ་བ་ལྟར་ཡོད་པའི་སྤྱི་མགྲིན་སྙིང་ལྟེ་བཞིར་འཁོ༷ར་ལོ༷་བཞི་གདུགས་ལྟར་གས༷ལ། རོ་རྐྱང་གཉིས་ཀྱི་མར་སྣ་སྤུ་ནག་གུ་ལ་ཐུག་པ་དབུ་མར་འདུད་ནས་ཡོད་པ། ཡར་སྣ་སྣ་བུག་གཉིས་ན་ཡོད་པ་ནས་རླུང་ཞུགས་ནས་དབུ་མར་སོང་བས་གསལ་བདེ་མི་རྟོག་པའི་ཡེ་ཤེས་སྐྱེ་བར་བསྒོམ། དེ་ཡང་དབྱར་མེ། སྟོན་རླུང༌། དགུན་ཆུ། དཔྱིད་སའི་རླུང་རྒྱུ་བས་དེའི་གཉེན་པོར་གོ་བཟློག་པའམ། ནམ་མཁའི་རླུང་འབའ་ཞིག་གམ་ནད་ཁམས་དང་བསྟུན་ནས་གང་འཕྲོད་སྒོམ་པའོ། །དེ་ལ་ཁ༷་དོ༷ག་དང་གྲང༷ས་དང༷་རེག༷་བྱ༷་དང་དབྱིབ༷ས་བསྒོམ༷་སྟེ། ཁ་དོག་ནི་ས་རླུང་སེར། ཆུ་དཀར། མེ་དམར། རླུང་ལྗང༌། ནམ་མཁའི་རླུང་མཐིང་གའོ། །གྲངས་ནི་ཕྲེང་བ་ལ་བགྲངས་པས་སྔར་ལས་ཉུང་ངུ་འགྲོ་ཞིང་རེག་བྱ་ནི་ལྕི་གཡོ་བསྲེག་སོགས་འབྱུང་བ་སོ་སོའི་མཚན་ཉིད་བཞིན་ལ། དབྱིབས་ཀྱང་རིམ་པ་ལྟར། གྲུ་བཞི་དང༌། ཟླ་གམ་དང༌། གྲུ་གསུམ་དང༌། གཞུ་བདུང་བ་ལྟ་བུ་དང༌། ཀུན་ནས་ཟླུམ་པར་བསྒོམ་པ་ཡིན་ནོ། །དེའང་རླུང་ཁ་སྦྱར་ནས་དལ་གྱིས་ཕྱིར་སོང་དུས། ལྷག་མ་ཅུང་ཟད་བཟུང་ལ་སྔ་མ་བཞིན་ཁ་དོག་དང་དབྱིབས་དབུ་མའི་ནང་སྙིང་གི་ཐད་སོར་བསྒོམས་ནས། འཁོར་ལོ་བཞི་ཡི་དབུས་སུ་ཡང༌། སྤྱི་བོ་བདེ་ཆེན་གྱི་འཁོར་ལོར་ཆུ་རླུང། མགྲིན་པ་ལོངས་སྤྱོད་དུ་ས་རླུང། སྙིང་ནང་དུ་ནམ་མཁའི་རླུང༌། ལྟེ་བར་མེ་རླུང་རྣམས་ཀྱི་ཁ་དོག་དང་དབྱིབས་བསྒོམ་པར་བྱ་སྟེ་དེ་ལྟར་གཅིག་བརྟན་ནས་གཅིག་བསྒོམས་པས་རླུང་ལྔ་ལས་སུ་རུང་བའི་རྟགས་ནང་ཤེས་པ་གསལ་ལ་རྟོག་མེད་དང༌། སྣང་བ་སྣ་ཚོགས་ཀྱི་སྟོང་གཟུགས་མཐོང་སྟེ། དེ་ཡང་གཡས་རླུང་དབུ་མར་ཚུད་རྟགས་དུ་བ། གཡོན་རླུང་ཚུད་པས་སྨིག་རྒྱུ་དེ་བཞིན་དུ་གཡོན་མེ་རླུང་ལ་མར་མེ་དང་འོད་འབར༑ ཆུ་རླུང་ལ་སྤྲིན་དང་མཐོང་ཁུང་གི་ཟླ་ཟེར། ས་རླུང་ལ་གསེར་མདོག་དང་གློག་ལྟ་བུ་དང༌། ནམ་མཁའི་རླུང་ལ་དང་པོར་མཐིང་ག་ལས་འོད་ལྔའི་ཐིག་ལེའོ། །ཐམས་ཅད་དབུ་མར་ལས་སུ་རུང་བའི་རྟགས་སུ་འོད་ལྔའི་འཇའ་ཚོན་དང་ཐིག་ལེ་ལྷ་སྐུ་མཆོད་རྟེན་གཞལ་མེད་ཁང་དྲྭ་བ་དྲྭ་ཕྱེད་པདྨ་སོགས་དང༌། དེའི་དུས་སུ་འགྲོ་དྲུག་གི་འཁོར་ལོར་རླུང་སེམས་འདུས་རྟགས་རིགས་དྲུག་སོ་སོའི་ཡུལ་སྣང་ཡང་འཆར་བས་གནས་སྦྱོང་གི་གདམས་ངག་གིས་ཐམས་ཅད་འཁྲུལ་པར་ཤེས་ནས་སེམས་ཅན་ལ་སྙིང་རྗེ་བསྐྱེད། རྨི་ལམ་དང་སྒྱུ་མ་ལྟ་བུར་ཐག་བཅད། ལུས་གནད་དང་དམིགས་གནད་བསྒྱུར་ལ་བསྒོམ། དེའི་ཚེ་ཐབས་དེས་རྣམ༷་རྟོ༷ག་ར༷ང་འག༷ག་ཤེས་པ་གས༷ལ་དྭང༷ས་ཕྱེད༷་པར༷་གནས༷་པ་འབྱུང་བས་དེ་ཉིད་ངོ་བོ་ཡོད་མེད་སྤྲོས་བྲལ་ནམ་མཁའ་ལྟ་བུ་མི༷་རྟོག༷་ཡེ༷་ཤེས༷་སུ་ངོ༷་སྤྲད༷་ནས། གང་དུ་ཡང་དམིགས་པ་མེད་པར་བསྒོམ་ན་ཆོས་ཉིད་དོན་གྱི་ཡེ་ཤེས་ལྷག༷་མཐོ༷ང་གི་ངོ་བོ་ཤེས་རབ་ཀྱི་ཕ་རོལ་དུ་ཕྱིན་པ་བསྒོམས་པ་ཡིན་ནོ། །དེ་ལྟ་མ་ཡིན་པར་མཐོང་སྣང་ལ་དགག་སྒྲུབ་དང་ཞེན་ན་ཕྱི་རོལ་པའི་ལམ་དང་ཁྱད་མེད་པས་སྣང་བ་འཛིན་མེད་ཀྱི་ཤེས་རབ་དང་མ་བྲལ་བ་གལ་ཆེའོ། །དེ་ལྟར་བསྒོམས་པས་ཇི་ཞིག་ན་ད་ལྟའི་རླུང་ཉིས་བརྒྱ་ལྔ་བཅུ་རྩ་བརྒྱད་ཀྱི་རིང་ལ། དེ་དུས་དབུགས་གཅིག་ལས་མི་རྒྱུ་ཞིང་མཐར་ཉི་ཁྲི་ཆིག་སྟོང་དྲུག་བརྒྱའི་རླུང་དབུགས་གཅིག་གི་རིང་ལ་འགག་སྟེ། རླུང་ལས་སུ་རུང་བའི་ཡོན་ཏན། ལུས་ཡང་བ་དང༌། འཇགས་མའི་རྩེ་ལ་སྐྱིལ་ཀྲུང་བཅའ་ནུས་པ་དང༌། མངོན་ཤེས་དང་རྫུ་འཕྲུལ་རྐང་མགྱོགས་སོགས་དངོས་གྲུབ་ཕྲན་ཚེགས་འགྲུབ་བོ། །
གཉིས་པ། དེ༷་ནས༷་རྩོལ་བའི་སྦྱོར་བས་ཁམ༷ས་ལ༷་མ་བསླབས་ན་ཏིང་འཛིན་བསམ་གྱིས་མི་ཁྱབ་པ་མི་འགྲུབ་པས་དེའི་ཚུལ་ལ་བསླ༷བ་པའི༷་རིམ་པ༷་ཡ༷ང༌། སྤྱིར་གཏུམ་མོ་ཡེ་ཤེས་ཀྱི་འཁོར་ལོ། བདེ་བ་ཆོས་ཉིད་ཀྱི་འཁོར་ལོ། རྩལ་སྦྱོང་བོགས་འབྱིན་གྱི་འཁོར་ལོ་དང་གསུམ་ཡོད་ཀྱང༌། ཕྱི་མ་གཉིས་དམིགས་རྣམ་མི་འདྲ་བ་ཙམ་སྟེ། འདིར་སྔ་མ་ལྟར་བཤད་ན་ལུས་གནད་དང་རྩ་འཁོར་སྔར་དང་འདྲ་བ་ལས། ལྟེ་བའི་ཐད་དབུ་མའི་ནང་ན་ཨ༷་ཤ༷ད་རེག་བྱ་ཚ་བ་རྟ་རྔ་ཙམ་ལས་འབར་བའི་མེ༷་ཡི༷ས། སྤྱི་བོའི་ཧམ་ཐུར་བལྟ་རི༷་བོ༷ང་ཅ༷ན་ཏེ་ཟླ་བ་ལྟ་བུ་བ༷ཞུ་བ༷ས་བྱང་སེམས་ཀྱིས་དབུ་མའི་ནང་གང་བས་བདེ༷་བ་ཆེན༷་པོ་རྒྱས་པའི་ངང༷་ལ༷་བཞག་སྟེ་དར་གཅིག་མི༷་རྟོག་པ༷ར་སྦྱང༷ས་པའི་རྗེས༷་སུ༷། འཁོ༷ར་ལོ༷་བ༷ཞི་ཡི་དབུས༷་སུ་རྩ་དབུ་རྐྱང་རོ་གསུམ༷་གྱི་དབུས་མར་སྟེང༷་འོ༷ག་གི་གནས་ལ༷ས་རོ་རྐྱང་གི་དྭངས་མ་ཉི་ཟླ༷འི་འགྲོ༷ས་ཅ༷ན་ཁམས་དཀར་དམར་ཏེ། རོ་མའི་དྭངས་མ་དཀར་པོ་དང༌། རྐྱང་མའི་དམར་པོ་གཉིས་དབུ༷་མར༷་ཡར་སྣ་དང་མར་སྣ་ནས་མཉ༷མ་དུ་ཞུ༷གས་ཏེ། སྙིང་གི་དབུ༷ས་སུ༷་དེ་གཉིས་རྣམ༷་པར་འདྲེ༷ས་ཏེ་བདེ་སྟོང་ངམ་ཨེ༷་ཝ༷ཾ་ཟུ༷ང་དུ་འཇུ༷ག་པ་ནི༷། ཐིག་ལེ་འོད་ཁ་དོག་ལྔ༷་ལྡ༷ན་དུ་གསལ་བ་ཆེ༷ས་ཕྲ༷་སྟེ་ཇེ་ཕྲར་གྱུར་ནས་མཐར་འོད༷་གས༷ལ་མི་དམིགས་པའི་ང༷ང་ཉི༷ད་དུ་གཞག་པར་བྱ་སྟེ། བདེ་མཆོག་ལས༷། རྟག་ཏུ་སྙིང་ལ་གནས་པ་ཡི། །ཐིག་ལེ་གཅིག་ལ་འགྱུར་བ་མེད། །དེ་སྒོམ་བྱེད་པའི་སྐྱེ་བོ་ལ། །ངེས་པར་ཡེ་ཤེས་སྐྱེ་བར་འགྱུར། །ཞེས་སོ། །ཐབས་དེ་ལས། གང་ཟག་མཆོ༷ག་ར༷བ་རྣམ༷ས་ལ༷་བདེ་སྟོང་མི་ཤིགས་པའི་ཡེ་ཤེས་རང་ལུས་ཐབས་ལྡན་གྱིས་སེམས་སེམས་བྱུང་འགགས་ནས་ཞི་གནས་ཀྱི་ངང་དུ་རིག་པ་ཡེ་ཤེས་ན༷མ་མཁ༷འི་གཟུག༷ས་ཅན༷་ཏེ༷་རྡོ་རྗེ་ནམ་མཁའི་དཀྱིལ་ལམ་ཉི་མ་སྤྲིན་བྲལ་ལྟ་བུ་འཆར་ཏེ་སྒྲིབ་བྱེད་མེད་པས་སོ། །གཞ༷ན་ཕལ་པའ༷ང་མི་རྟོག༷་པའི་ཞི༷་གན༷ས་འགྲུབ༷་པ༷་ཡི༷ན་ནོ། །
གསུམ་པ། ཁ་ཅིག་རྩ་རླུང་དེ་འདྲ་ཕྱི་རོལ་པ་ལའང་ཡོད་པས་དམན་སྙམ་ན། རླུང་ནི་སྔགས་ཁོ་ནས་ཀྱང་མིན་ཏེ། ཉི་མའི་སྙིང་པོའི་མདོ༷་དང༷་བསྟན༷་བཅོ༷ས་མཛོད་སོགས་ཐེག་པ་ཆེ་ཆུང་ད༷ག་ལ༷ས་རྣམ་རྟོག་གི་གཉེན་པོར། རླུང༷་བསྒོམས་པ་དང༷་ནི༷། ཕྱི༷་རོལ༷་གྱི་དམིག༷ས་པའི༷་རྟེ༷ན་ལ༷་སེམ༷ས་བཟུ༷ང་བ༷ས་ཞི༷་གན༷ས་སྒྲུབ༷་ཚུལ་གསུངས་པ་དང༷་འདི༷་ནི༷་མཚུང༷ས་པར༷་བསྟ༷ན་པ་ཡིན་ཀྱང་དོན་ལ་འདི་ཉིད་ཁྱད་པར་འཕགས་སོ། །
གཉིས་པ་ཐབས་བྱུང་ལ། རང་བྱུང་འོད་གསལ་གྱི་ལྷག་མཐོང་ངོས་བཟུང་བ་དང༌། ལོག་པར་རྟོག་པ་གཞན་གྱི་ལུགས་དགག་པ་གཉིས། དང་པོ་ལ་ཐོག་མར་ངོ་སྤྲོད་པའི་ཚུལ། བར་དུ་ངང་སྐྱོང་བའི་ཚུལ། མཐར་དེ་ལས་ཡོན་ཏན་འབྱུང་བའི་ཚུལ་གསུམ། དང་པོ།
ཐབ༷ས་དེ༷ས་འགྲུབ༷་པའི༷་ལྷག༷་མཐོང༷་ངམ་རང་གསལ་ལྷན་ཅིག་སྐྱེས་པའི་ཡེ༷་ཤེས་རང་ལ་ཡོད་པ་ཉིད་ངོ་སྤྲད་པ་ནི༷། སྔར་རླུང་དུས་ཀྱི་རིག་པ་གས༷ལ་ལ་རྟོག་མེད་དང་ཐིག་ལེའི་དུས་ན་བདེ༷་བའི་རིག་པ་གཉིས་པོའི་ངང༷་དེ༷ར་རིག་ངོ་ལ་ཅེར་གྱིས་བལྟས་པས། བདེ་གསལ་མི་རྟོག་ཙམ་དུའང་གན༷ས་པ་དང༷་མི༷་གནས་པ་དང༷༌། ཡོད༷་པ་དང་མེད༷་པ་དང་ཡིན༷་པ་དང་མིན༷་པ་སོགས་དཔེས་མཚོ༷ན་པ་དང་ངག་གིས་བརྗོ༷ད་པ་ཀུན་ལས་འད༷ས་པའི༷་དོན་རང་མདང༷ས་རང༷་རིག༷་མཐའ་བཞིའི་སྤྲོས༷་པ་དང་བྲལ༷་བ། ཡིད་ཆེས་ངེས་ཤེས་ཀྱི་ངང་ནས་དྭངས༷་གས༷ལ་ལྷག༷་གེ༷་བ༷། རྒྱ༷་ཡོངས་སུ་མ་ཆ༷ད་ཅིང་ཕྱོག༷ས་རིས་སུ་ཆད་པ་མེད༷་པ་ནམ༷་མཁའ་ལྟ༷་བུ༷་ལ༷། དྭངས༷་གས༷ལ་མི༷་གཡོ༷་བ༷་ཉི་ཟླའི་དཀྱི༷ལ་འཁོ༷ར་བཞི༷ན་དང༌། ཀུ༷ན་རྟོག༷་གི་རྙོག༷་མ་དང་བྲལ༷་བ་རྒྱ༷་མཚོ༷་ལྟ༷་བུ༷་དེ༷་ནི། རང༷་བྱུང༷་གི་ཡེ༷་ཤེས༷་སམ་དབང་བཞི་པའི་ཡེ་ཤེས་སེམ༷ས་ཉིད༷་འོད༷་གས༷ལ་བའི་ཀྱིལ་འཁོར་དུ༷་དམ༷་པ༷་རྣམ༷ས་ཀྱིས༷་ངོ༷་སྤྲད༷་པར་མཛད་དེ། སེམས་སེམས་བྱུང་གི་སྤྲོས་པ་ཞི་བའི་རང་རིག་དེ་ཉིད་ཆོས༷་ཀྱི༷་སྐུ༷་ཕྱག་རྒྱ་ཆེན་པོ་རང་བྱུང་གི་ཡེ་ཤེས་དང༌། རྫོགས་པ་ཆེན་པོ་དང༌། དབུ་མ་ཆེན་པོ་དང༌༑ སྦྱོར་བ་ཡན་ལག་དྲུག་གི་སྙིང་པོ་དང༌། ལམ་འབྲས་བུ་དང་བཅས་པའི་ངོ་བོ་དང༌། སྤྲོས་པ་མ་ལུས་པ་ཞི་བའི་ཞི་བྱེད་དང༌། གནས་ལུགས་དོན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དེ་ཡིན་ནོ་ཞེས་བླ་མས་གསུངས་ཤིང་ཁོ་བོས་ཀྱང་ཉམས་སུ་མྱོང་བ་ཅུང་ཟད་སྐྱེས་པའི་དོན། མདོ་རྒྱུད་ན་ལེགས་པར་བཞུགས་པར་མཐོང་སྟེ། གསང་འདུས་ལས། སྒོམ་པ་མེད་པ་སྒོམ་པ་དངོས། །སྒོམ་པ་ཉིད་ནི་སྒོམ་པ་མིན། །དེ་ལྟར་དངོས་པོ་དངོས་མེད་པས། །སྒོམ་པ་དམིགས་སུ་མེད་པའོ། །ཞེས་དང༌། གཞན་ཡང་བསམ་གྱིས་མི་ཁྱབ་པའི་རིམ་པ་སོགས་ལས་རྒྱ་ཆེར་གསུངས་ཤིང༌། མདོ་ལས་ཀྱང༌། ཀུན་ཏུ་རྟོག་པས་མ་བརྟགས་པ། །རབ་ཏུ་མི་གནས་པ་ཡི་ཡིད། །དྲན་པ་མེད་ཅིང་ཡིད་བྱེད་མེད། །དམིགས་པ་མེད་ལ་ཕྱག་འཚལ་འདུད༑ ༑ཅེས་སོགས་གསུངས་པའི་བཀའ་ལུང་ལ་ཡིད་ཆེས་པ་ཡིན་པས་རང་བྱུང་ལྷ༷ན་ཅི༷ག་སྐྱེ༷ས་པའི་ཡེ་ཤེས་དེ༷་ཐར་པ་འདོད་པའི་མཁས་པ་དག་གིས་རྟག༷་ཏུ༷་བསྒོམ༷་པ༷ར་བྱ༷འོ། །ཞེས་གདམས་པར་མཛད་དོ། །གཉིས་པ། དེ་ལྟར་ཟབ་ཞི་སྤྲོ་བསྡུ་མེད་པ་རྒྱ་མཚོ་དང་འདྲ་བའི་ངང་དུ་བསྒོམ་དུས་ཕྱི་ནང་གི་མཚ༷ན་མ༷འི་རྣ༷མ་རྟོག༷་ག༷ང་ད༷ང་གང༷་ཤ༷ར་ཡང༷་དེའི་རྗེས་སུ་མི་འབྲང་ཞིང་མི་དགག་པར་གཞག་པར་བྱ་སྟེ། དེ་ཡང་ཡུལ་ལ་འཕྲོ་བའི་རྟོག་པ་ཤར་ན་ཤར་བ་ངོས་བཟུང་ལ་རྗེས་སུ་མི་འབྲང༌། ངོ་བོ་མི་དགགརང་ཞི་ལ་གློད་ནས། བསྒོམ་པ་སྔ་མའི་རང་མདངས་མ་ཤོར་བར་བྱས་པས། གནས༷་ལུག༷ས་འོད་གསལ་གྱི་ངང༷་དེ༷ར་རྣམ་རྟོག་རྦ་རླབས་དང་འདྲ་བ་ཆུ༷་ལ༷་རླབ༷ས་བཞི༷ན་རང་ཐིམ་རང་ཞིར་འགྲོ་སྟེ། སེམས་ཉིད་ལས་བྱུང་ཞིང་དེའི་ངང་དུ་གྲོལ༷་བའི་ཕྱིར་ཐ་དད་མེད་པའོ། །དེས་ན་ངོ་ཤེས་པ་དང་རང་སར་གློད༷་པས༷་རྣམ་རྟོག་རང༷་བཞིན་གྱིས་ཞི༷་ནས་བསྒོམ་པ་སྔ་མའི་ངང༷་གི་དྭང༷ས་ཆ་ལྷག་མཐོང་གི་གདངས་དེ་མ༷་ཤོ༷ར་བར་གཅེ༷ས་ཏེ། ཀུན་བྱེད་ལས། བསྒོམ་དུ་མེད་པའི་ཆོས་ཉིད་བྱང་ཆུབ་དང༌། །མ་ཡེངས་རེ་དོགས་ཆད་ན་སྒོམ་པ་ཡིན། །ཞེས་སོ། །ཇི་ལྟར་བསྒོམས་ཡང་ཤེས་པ་མ༷་བྱི༷ང་བ་དང་མ༷་རྨུ༷གས་པ་དང་རྟོག་པ་རྒོ༷ད་པ༷ར་མ༷་གྱུར༷་ཅིང༷༌། སྒོམ་ཉམས་ལ་མ༷་ཆག༷ས་པ་དང་ངང་ལས་མི༷་གཡོ༷་བ། དབུགས་འབྱུང་རྔུབ་ཀྱི་རྒྱུ༷་བ༷་ཀུན༷་དང༷་བྲ༷ལ་ཏེ་མི་ཚོར་བ་ལྟ་བུ་སྟེ། དེ་ལྟར་རྟོག་དཔྱོད་དགའ་བདེ་རླུང་འབྱུང་རྔུབ་སྟེ་སྐྱོན་རྣམས་དང་བྲལ་བའི་བས༷མ་གཏ༷ན་དྭང༷ས་པས༷་རང་བྱུང་འོད་གསལ་གྱི་ཤེ༷ས་རབ༷་དང་དབྱེར་མེད་པ་རྒྱུ༷ན་ཆ༷ད་མེ༷ད་པའི་རང༷་བཞིན་ཅན་གྱི་ར༷ང་བྱུང༷་ཡེ༷་ཤེས༷་ལྷན༷་ཅིག༷་སྐྱེས༷་པ༷་བསྒོམ༷་པར་བྱ་སྟེ། འདི༷་ནི༷་ཡང༷་ཟ༷བ་སྙི༷ང་པོ༷འི་གད༷མས་པ༷་ཡིན་ནོ། །གསུམ་པ། དེ༷་ལྟར་མ་ནོར་བའི་ཏིང་འཛིན་འདི་ཉིད་གོམས་པ་ལ༷ས་ཆུ་དྭངས་པར་གཟུགས་བརྙན་སྣང་བ་ལྟར་རིག་པ་དྭངས་པའི་ཆ་ལས་བར་དུ་ཆོད་ཅིང་བསྒྲིབ་པའི་གཟུགས་མཐོང་བ་སོགས་སྤྱན༷་ལྔ་དང༷༌། མངོ༷ན་པར་ཤེས༷་པ་དྲུག་སོགས་སྐྱེ༷་བར་འགྱུར༷་ཞིང༷༌། ཉིན༷་མཚན༷་ཁོར་ཡུག་ཏུ་ཏིང༷་ངེ་འཛི༷ན་གཅིག་གིས་དུས་འདའ་བས་ཁྱ༷ད་པ༷ར་ཏེ་ཁྱད་མེད་པར་འགྲོ༷་བ༷་དང༷༌། མི་བརྗེད་པའི་གཟུང༷ས་ཀྱི་སྤྲི༷ན་དང༌། ལྷག་མཐོང་གི་ཡེ༷་ཤེ༷ས་ཀྱི་ཉི་མ་ཁོ༷ང་ན༷ས་འཆ༷ར་བ་སྟེ་ནང་ནས་རྡོལ་བའི་ཚུལ་གྱིས་སོ། །ཐབས་འདིས་རྩ༷་རླུང༷་ལས༷་སུ༷་རུང༷་བས་ལུས་སེམས་ལ་དགའ་བདེ་དང༌། ཏིང་ངེ་འཛིན། སྤྲུལ་བསྒྱུར་ལ་སོགས་པའི་ཡོ༷ན་ཏན༷་གྱི་ཚོག༷ས་གོང་དུ་འཕེ༷ལ་བས༷། ས༷་དང་ལམ་རྣམ་གོང་ནས་གོང་དུ་བགྲོ༷ད་ཅིང་ཐུན་མོང་དང་མཆོག་གི་གྲུབ༵་པ་རྣམ༷་གཉིས༷་ཐོ༷བ་པར་འགྱུར་བ་ཡིན་པས། དེ༷འི་ཕྱིར༷་ན་འདི༷་འདྲའི༷་གནད༷་ལ་གོམ༷ས་པ༷ར་མཛོ༷ད་ཅིག
གཉིས་པ་ལོག་རྟོག་དགག་པ་ལ། ཕྱོགས་སྔ་གསུམ་སོ་སོའི་ལུགས་འབྲེལ་མེད་དུ་བསྟན་པ་དང༌། དེ་འདྲའི་རིགས་ཅན་གཞན་དང་ཡང་ཐུན་མོང་དུ་དགག་པའི་མཇུག་བསྡུ་བ་གཉིས། དང་པོ།
བསམ་གཏན་པ་གང༷་ལ༷་འདི་ལྟར་ཟབ་མོའི་གནད༷་མེད་པར་སྤྲོས༷་བྲལ༷་ཚིག༷་ཙམ་ཏུ༷་ཤོར༷་ཏེ་ད་ལྟའི་ཤེས་པ་འོག་འགྱུ་འཕྲེང་གསུམ་འདི་ག་སྤྲོས་བྲལ་ཡིན་པས་གང་ཤར་ཅི་འགྱུས་སེམས་སུ་ངོ་ཤེས་ན་དེས་ཆོག་ཅེས་ཡེ་ཤེས་སྤངས་པའི་ཐ་མལ་གྱི་རྣམ་པར་རྟོག༷་པའི༷་བཟོ༷་རྒྱས༷་ཏེ་བཟོས་པའི་རྒྱས་མཐ༷འ་བྲལ༷་ཡིན་པར་གདེ༷ང་བཅ༷ས་པའམ་གདེང་བསྐྱེད་དེ༷། རྟོག་བཟོའི་རྒྱ་དེས་རྣམ༷་རྟོག༷་ཅི༷་སྐྱེས༷་པ་ཐམས་ཅད་སྐྱེ༷་འགག༷ས་གྲངས༷་སུ་འདེབས༷་པར་བྱེད་པ་རྣམས་ཀྱང༷༌། གན༷ས་ལུག༷ས་ཡང་དག་པའི༷་དོན་དང༷་རྒྱང༷་རིང༷་སྟེ་གན༷མ་ས་བཞི༷ན་ཡིན་ནོ། །ཡང་ཁ་ཅིག་མདོ་རྒྱུད་ཀྱི་ལུང་མེད་པར་སྙན་རྒྱུད་ཡིན་ཟེར་ད་ལྟའི་ཤེས་པ་ཟང༷་ཐལ༷་ཆིག་རྫོག༷ས་སམ་ཆིག་ཆོད་ཡིན་ཞེས་འདས་མ་འོངས་ཀྱི་རྣམ་ཤེས་འབྲེ༷ལ་ཐག༷་ཆད༷་པ་ཡི༷་ད་ལྟའི་བར་གྱི་ཤེས་པ་སྟོང་ཧད་དེ་བ་ཅིར་ཡང་མ་གྲུབ་པ་ངོས་བཟུང་ནས་ཚིག་གིས་ཀྱང་ས༵་ལེ༵་ཧྲིག༵་གེ༵་ཞེས་སྔ་ཕྱིའི་བ༵ར་མཚ༵མས་ངོ༵ས་བཟུང༵་ནས་དེས་གནས་ལུགས་རང་བྱུང་གི་ཡེ་ཤེས་ཀྱི་དོན༷་མཐོ༷ང་བར་འདོ༷ད་པ༷ས་དོ༷ན་མེ༷ད་ཕྱིན༷་ཅི༷་ལོག༷་ཏུ་སོང་བ་ཡིན་ཏེ། གནད་གཞན་མེད་པར་ཤེས་པ་སྐད༷་ཅིག༷་ཡུད༷་ཙ༷མ་ངོ༷ས་བཟུང༷་དུ་འགྱུར༷་བའི༷་ཕྱིར༷་འདས་འོངས་གཉིས་དང་ཅིས་མི་འདྲ། སྔ༷་ཕྱི༷་གཉིས་པོ་སྒོ༷མ་མིན༷་པ་བཞིན་དུ་བར༷་དེ༷ར་ཡང་སུ༷་ཡིས༷་བཅུག༷་སྟེ་གསུམ་ག་འདྲ་བས་སོ། །དེས་ན་དེ༷་འདྲའི༷་ལམ༷་ང༷ན་མདོ༷་རྒྱུད༷་དང༷་འགལ༷་བ༷ས་ཐར༷་པ༷་འདོ༷ད་ན༷་དེ་རི༷ང་དུ༷་སྤང༷་བར༷་བྱ༷འོ། །ཡང་ཁ་ཅིག་གང་ཡང་ཡིད་ལ་མ་བྱས་པ་དེ་གཅིག་པུས་ཆོག་བྱས་པས་ལན་པ་ཡིན། དེས་ན་རབ༷་ཀྱིས༷་ད་ལྟའི་ཤེས་པ་རང་སོ༷ར་ཐ་མལ་དུ་བཞ༷ག འབྲིང༷་གིས༷་སྐྱོན་ཡོན་ཕྱེས་ནས་ས་ལེ་ཧྲྀག་གེའི་ངང༷་ལ༷་བསྐྱང༷ས་པས་ཕྱིས་འཆར། ཐ་མས༷་འགྱུ་བའམ་གནས་པ་གང་རུང་གཅིག་གམ་སོ༷་སོར༷་རྩལ་སྦྱ༷ང་བའམ་བསྐྱངས་པས་ཕྱིས་འབྲིང་དང་རབ་ཏུ་འགྱུར་རོ་ཞེ༷ས་སྨྲ༷་བ༷་ནི། མུན༷་པ༷་ལྟ་བུའི༷་བློ༷་ཅན༷་སྔོན༷་མེད༷་པའི་བླུན་པོ་གླང༷་ཆེན༷་མྱོས་པ་ཞིག༷་གོ །གཤིས་ལ་དེ་གསུམ་གང་གནས་པ་ཡིན། མི་གནས་པ་བསྒོམས་ནས་གཟོད་གནས་སུ་རེ་ན་མི་སྲིད་དེ་སོལ་བ་ནག་པོ་ལས་གཞན་དུ་མི་འགྱུར་བ་བཞིན་ནོ། །སོར་བཞག་ཀྱང་རབ་མ་ཡིན་ཏེ། འཁོར་བ་བརྒྱུད་དུས་དེ་འབའ་ཞིག་ཡོད་པས་འཁོར་བ་དང་ཐ་མལ་པ་ཡང་གྲོལ་བར་རིགས་པ་དང༌། གཞག་བྱ་འཇོག་བྱེད་འགལ་བས་མ་གྲུབ་པ་དང༌། གཏི་མུག་ལུང་མ་བསྟན་ལ་སྒོམ་དུ་རེ་བ་ཡིན་ནོ༑ ༑མདོར་ན་དེ་དང་དེ་འདྲ་བའི་སྐྱེ་བའི་ལོག་རྟོག་མཐའ་མེད་ཡོད་དེ། ཡོད་མེད་གཉིས་བྲལ་གྱི་སེམས་གཞི་གྲུབ་ཏུ་འདོད་པ་བསམ་མི་ཁྱབ་པའི་བདག་བསྒོམ་པ་དང་དོན་གཅིག་པ་སོགས་དེ་དག་ཀུན་ཀྱང་ངེས་དོན་གྱི་ཆོས་སྐལ་མེད་པ་འབའ་ཞིག་གོ །གཉིས་པ། ངེས་དོན་མཐར་ཐུག་སྟོན་པའི་མདོ་རྒྱུད་ཀྱི་གཞུ༷ང་ལུག༷ས་ཀུན༷་ལས༷་སེམས་སེམས་བྱུང་གི་འཇུག་པ་དབྱིངས་སུ་ཞི་བའི་རྣམ་པར་མི༷་རྟོག༷་པའི་ཡེ༷་ཤེ༷ས་མཆོ༷ག་ཏུ་ཟབ༷་ཅིང་ཞི༷་བ་ཡོད་མེད་སོགས་མཐའ་བཞིའི་སྤྲོ༷ས་པ་དང་བྲལ་བའི་གནས་ལུག༷ས་བསྒོ༷མ་པར༷་གསུང༷ས་ཏེ། རྒྱ་ཆེར་རོལ་པ་ལས། ཟབ་ཞི་སྤྲོས་བྲལ་འོད་གསལ་འདུས་མ་བྱས། །ཞེས་དང༌། རྡོ་རྗེ་བཀོད་པ་ལས། འོད་གསལ་བ་ཡི་ཡེ་ཤེས་ནི། །སེམས་དང་སེམས་བྱུང་ཀུན་དང་བྲལ། །བསམ་མེད་བརྗོད་པ་ལས་འདས་པ། །མཐའ་བྲལ་ནམ་མཁའ་ལྟ་བུའོ། །ཞེས་དང༌། དཀོན་མཆོག་བརྩེགས་པ་ལས། ཞི་བའི་བློ་གྲོས་དེ་བཞིན་གཤེགས་པའི་ཐུགས་ཀྱི་གསང་བ་ནི། སེམས་དང་ཡིད་དང་རྣམ་པར་ཤེས་པ་དང་བྲལ་ལ། ཏིང་ངེ་འཛིན་གྱི་གནས་ཀྱང་མི་འདོར་བ་སྟེ། ཞེས་གསུངས་པ་ཡིན་པས་ན། དེ་༷དང༷་འགལ༷་བར་གྱུར༷་པའི་སེམས་ཕྱང་ཆད་སྟོང་པ་དང་བདེན་གྲུབ་ཀྱི་རྟག་པ་དང༌། ཡོད་མེད་གཉིས་བྲལ་གྱི་སེམས་གཞི་གྲུབ་ཏུ་འདོད་པ་སོགས་ལ༷མ་ང༷ན་ཇི༷་སྙེ༷ད་པ༷། དེང༷་སང༷་ཤིན་ཏུ་དར༷་བས༷་ཐར༷་པར་འདོ༷ད་པ་རྣམས༷་ཀྱིས༷་བརྟགས་ཏེ་སྤང༷་བར་བྱའོ། །རྩ་བའི་ས་བཅད་གསུམ་པ་རྗེས་ཀྱི་བྱ་བ། བསྐྱེད་རྫོགས་གང་བསྒོམ་པའི་མཉམ༷་བཞག༷་དངོས༷་གཞི༷འི་ངང༷་དེ་ལས༷་ལང༷ས་མ༷་ཐ༷ག རང་གཞན་ཐམས་ཅད་སྒྱུ༷་མ༷ར་ཤེས༷་པའི༷་སྒོ་ནས་དགེ་རྩ་གཞན༷་དོན༷་དུ་རྫོགས་པའི་སངས་རྒྱས་ཐོབ་པའི་རྒྱུར་ཡོངས་སུ་བསྔོ༷་བར༷་བྱ༷་ཞིང༌། རྗེས༷་ཐོབ་ཀྱི་སྣང༷་བར་སྣང༷་སྲིད༷་ཐམས་ཅད་སྐུ་གསུང་ཐུགས་ཀྱི་དཀྱིལ༷་འཁོ༷ར་གསུམ་དུ་ཤེས༷་པར་བྱ༷་སྟེ༷། དེ་ཡང་བདེན་མེད་སྒྱུ༷་མའི༷་དཔེ༷་བརྒྱད༷་ཀྱི་ཚུལ༷་གྱིས༷་སྤྱད༷་པར༷་བྱའོ༷༑ ༑ཐེག༷་པ༷་ཆེ༷ན་པོའི༷་མན༷་ངག༷་གི༷་བ༷སྟན་བཅོ༷ས་ཡི༷ད་བཞི༷ན་རི༷ན་པོ༷་ཆེ༷འི་མཛོ༷ད་ལ༷ས། འོད༷་གས༷ལ་མཆོག༷་གི༷་བ༷སྒོམ་པ༷་བསྟ༷ན་པའི་ལེ༷འུ་སྟེ༷་ཉི༷་ཤུ་༷པའི་འགྲེལ་པའོ༷།། །།
༈ གཉིས་པ་ལམ་ཇི་ལྟར་བགྲོད་ཚུལ་ལ། མདོར་བསྟན། རྒྱས་བཤད་གཉིས། དང་པོ༑
དེ༷་ལྟར༷་བསྒོམ༷ས་པས༷་གང་དུ་བགྲོད༷་པའི༷་ལམ༷་གྱི་རིམ་པ་ཡ༷ང༌། ཕྱི༷་མདོ་དང་ནང༷་གསང་སྔགས་པས་ཇི་ལྟར་གསུངས་པ་གཉིས་སྦྱ༷ར་ཏེ་༷ལེག༷ས་པར༷་བ༷ཤད་པ༷་ནི༷་ཚོག༷ས་ལམ་དང༷་སྦྱོར༷་ལམ་དང་མཐོ༷ང་ལམ་དང་སྒོ༷མ་པ༷འི་ལམ༷་བཞི༷་པོ༷་ཡོ༷ངས་སུ༷་རྫོག༷ས་པས༷་མཐར་འབྲས་སང༷ས་རྒྱ༷ས་འགྲུབ༷་པ་དེའི༷་ཕྱི༷ར། བྱང༷་ཆུ༷བ་ཕྱོག༷ས་ཀྱི་ཆོས༷་སུམ༷་ཅུ༷་རྩ༷་བ༷དུན་ནི༷་མདོ་ལམ་དུ་བསྟན་པ་དང༌། སྔགས་སུ་དཀྱིལ༷་འཁོ༷ར་དག༷་གི༷འང་རྣམ༷་དག༷་གི་ཆོས༷་སུ་༷གསུང༷ས་པས། མདོ་དང་སྔགས་གསར་རྙིང་གུང་མཐུན་པར་འབྱུང་སྟེ། འཁོ༷ར་ལོ༷་བ༷ཞི་པོ༷འི་རླུང༷་སེ༷མས་ལ༷ས་སུ་རུང༷་བའི་ཚེ༷་ཚོགས་སྦྱོར་བསྒོམ་གྱི་ལ༷མ་བཞི༷འི་ཡོ༷ན་ཏ༷ན་རྣམས་རིམ༷་བཞི༷ན་གྱིས་འཆར༷་བ༷་ཡིན་སྟེ༷། དབུ༷་མ༷་ལ་རོ་རྐྱང་གཉིས་ཀྱི་མདུད་པ་ཉེར་གཅིག་རེ་ཡོད་པའི༷་རྩ༷་མདུ༷ད་གཉིས༷་གཉི༷ས་གྲོ༷ལ་བ༷་ལ་ས༷་ས་རེ་རེ་སྟེ། ས༷་བཅུའི༷་ཡོ༷ན་ཏན༷་ནང༷་ན༷ས་འཆ༷ར་ཞིང་ཐ་མ་གྲོལ་བས་སངས་རྒྱས་ཀྱི་ས་འགྲུབ་པར་བི་མ་དང་པད་འབྱུང་སོགས་མཁས་གྲུབ་རྣམས་བཞེད༷་དོ། །དེ་ཡང་ས་ལམ་དང་ཡོན་ཏན་ཕྱི་ནས་མིན་པར་ནང་གི་རྟོགས་པའི་རྩལ་ཆ་ཞིག་ལ་བཞེད་པས། དེ་ལ་ཕྱི་ནང་འཇུག་པ་གཅིག་པའི་དབང་གིས་ནང་གི་ས་ལམ་ནི། སྤྱིར་རྟེན་པ་ཡེ་ཤེས་ཀྱི་ཐིག་ལེ་བདེ་གཤེགས་སྙིང་པོ་སྒྲིབ་པའི་དྲི་མ་དང་བྲལ་བའི་ཆ་ལ་ས་ལམ་སོགས་བཏགས་ཏེ། དེ་ཡང་སྒྲིབ་བྱེད་འཁོར་བའི་རླུང་སེམས་འགགས་པས་ཡེ་ཤེས་ཀྱི་རང་བཞིན་དེ་ཙམ་སྟོབས་འཕེལ་བ་ཡིན་ལ། དེ་ལ་རླུང་སེམས་ལས་སུ་རུང་བ་དང༌། འབྱོངས་པ་གཉིས། དང་པོ་ནི་དེར་ཚུད་དུས་ཡིན་ལ། འབྱོངས་པ་ནི་དེ་དག་གི་རྩ་ཕྲན་དང་བཅས་པའི་མདུད་པ་གྲོལ་དགོས་སོ། །
གཉིས་པ་ལ། དངོས་དང༌། ས་ལམ་གྱི་ཡོན་ཏན་ལྡན་ཚུལ་ལ་སྤྱད་པ་གཉིས། དང་པོ་ལ། ཚོགས་སྦྱོར་མཐོང་སྒོམ་བཞི། དང་པོ་ལ། སྤྱི་བྱེ་བྲག་གཉིས། དང་པོ།
དེ་ཡང་ཇི་ལྟ་ན། ལྟེ་བ་སྤྲུལ༷་པ༷འི་འཁོ༷ར་ལོ༷ར་རླུང༷་སེམ༷ས་ལས༷་སུ་རུང༷་བ༷ས་ཚོགས༷་ལ༷མ་ཆུང་འབྲིང་ཆེ་གསུམ༷་པོ༷འི་དྲོད༷་རྟག༷ས་འཆ༷ར་བ༷་སྟེ༷། སངས༷་རྒྱས༷་སྤྲུལ༷་སྐུའི༷་ཞལ༷་མཐོང༷་བ་དང༌། སྤྱན་དང་མངོན་ཤེས་རྫུ་འཕྲུལ་ཕྲ་མོ་གྲུབ་པས་སྤྲུལ༷་པ༷་འགྱེད༷་ནུས་པ་ཡིན་ནོ། །
གཉིས་པ་ལ། ཚོགས་ལམ་ཆུང་ངུ། འབྲིང༌། ཆེན་པོ་གསུམ། དང་པོ།
ཚོགས༷་ལམ༷་ཆུང༷་ངུར༷་དྲན༷་པ༷་ཉེར༷་བཞ༷ག་བཞི་བསྒོམ་པ་སྟེ༷། དེ་ཡང་ཐེག་པ་འོག་མ་ལས་འཕགས་པས་ལུ༷ས་ལྷར༷་བསྐྱེད༷་པ༷་ནི་ལུས༷་དྲན༵་པ་ཉེར༵་བར༷་བཞ༷ག་པ། བྱུང༷་ཚོ༷ར་གྱི་རྣམ༷་རྟོག༷་བདེ་ཆེན་གྱི་ཡེ༷་ཤེ༷ས་བསྒྱུར༷་བ༷་ནི་༷ཚོ༷ར་བ༷་དྲན༷་པ༷་ཉེ༷་བར༷་བཞ༷ག་པ༷་སྟེ༷། སེམ༷ས་ད༷ང་སེམ༷ས་བྱུང༷་གི་སྤྲོས༷་པ༷་མཐའ་དག་ཉེར༷་ཞི༷འི་བསྒོམ༷་པ་དེ་སེམ༷ས་དྲན༵་པ་ཉེར༵་བཞ༷ག་རྫོ༷གས་པའི༷་རིམ༷་པ༷་སྟེ༷། སྣང༷་བཏག༷ས་ཀྱི་ཆོས༷་འདི་ཀུན༷་བདེན་མེད་སྒྱུ་༷མར༷་ཤེས༵་པ༷་ནི༷་ཆོས༷་དྲན༷་པ་ཉེར༷་བཞག༷་ལགས་པ༷ར་རྒྱུད༷་ལ༷ས་གསུང༷ས་ཏེ། སྒྱུ་འཕྲུལ་དམ་པ་ལས། སྔགས་པ་གང་ཞིག་རྣལ་འབྱོར་ལ་བརྩོན་པས། བདག་བྱིན་གྱིས་བརླབ་པ་ནི་ལུས་དྲན་པ་ཉེ་བར་བཞག་པ་སྟེ། ལྷའི་ངོ་བོ་ཉིད་དུ་སྣང་བ་གཟུགས་བརྙན་ལྟ་བུའོ། །ཀུན་ཏུ་རྟོག་པ་ཡེ་ཤེས་ཆེན་པོ་གནས་སྐབས་ནི་ཚོར་བའི་ངོ་བོ་ཉིད་བདེ་བ་ཆེན་པོའོ། །སྤྲོས་པའི་ཕྱོགས་ལས་རྣམ་པར་རྒྱལ་བ་ནི་འདིར་སེམས་མི་དམིགས་པ་ཉིད་དོ། །གཟུགས་བརྙན་གྱི་ངོ་བོ་ཉིད་དུ་སྒྱུ་མར་སྦྱོང་བ་ནི་ཆོས་ཀྱི་རང་བཞིན་ནོ། །ཞེས་སོ། །དེ་ཡང་ལམ་འོག་མར་ལུས་སོགས་དེ་དག་སྟོང་བདག་མེད་དུ་བསྒོམ་པ་ཡིན་ཀྱང༌། འདིར་ཆོས་ཅན་སྣང་བ་དེ་ཡང་རང་བཞིན་གྱིས་དག་པས་ན་ལྷའི་རྣམ་རོལ་དུ་ཤེས་ཤིང༌། དེ་ཡང་བདེན་མེད་དུ་ལྟ་བས་ལྷ་སྐུ་སྣང་ལ་རང་བཞིན་མེད་པར་བསྒོམས་པས་ཁྱད་པར་དང་བཅས་པ་ཉིད་དོ། །གཉིས་པ། ཚོགས་ལམ་འབྲིང༷་དུ༷་ཡ༷ང་དག༷་སྤོང༷་བ་བཞི༷འི་རིམ༷་པ༷་ནི༷། དེ༷་ལྟར༷་སྔར་གྱི་དྲན་པ་ཉེར་བཞག་བཞི་པོ་བསྒོམ༷ས་པས༷། དགེ༷་དང༷་མི་དགེ༷་ཡི༷་སྤང་གཉེན་ལ་བདེན་པར་ཞེན༷་པ་བཞི༷་པོ༷་ཡང༷་དག༷་པར་སྤོང༷་བ༷་སྟེ། བཞི་གང་ཞེ་ན་མི༵་དགེ༵འི་ཆོ༷ས་རྣམ༷ས་ད་ལྟ་མ༷་སྐྱེས༷་པ་སླར་མི༷་བ༷སྐྱེད་ཅིང༷༌། སྐྱེས༷་པ༵་གཞོ༷མ་པའི་ཕྱིར༷་ལུས་ཀྱིས་འབ༷ད་ངག་གིས་རྩོལ༷་ཡིད་ཀྱིས་བརྩོན༷་འགྲུ༷ས་བརྩམ༷་པ་དང༌། དགེ༷་བའི༷་ཆོས༷་རྣམ༷ས་སྔར་མ༷་སྐྱེས༷་པ་རང་རྒྱུད་ལ་བསྐྱེད༷་པ༷་སྟེ༷། སྐྱེས༷་པ༷་སྤེལ༷་བའི་ཕྱིར༷་སྒོ་གསུམ་གྱིས་འབ༷ད་རྩོལ༷་བརྩོ༷ན་འགྲུས༷་བརྩམ༷་པའི་སྤང་གཉེན་རང་བཞིན་དུ་ཞེན་པའོ། །འདིར་ནི་སྤང་གཉེན་རང་གྲོལ་མཉམ་པ་ཉིད་རྟོགས་པས་འོག་མ་ལས་འཕགས་པར་བསྟན་པའོ། །གསུམ་པ། ཚོགས་ལམ་ཆེན༷་པོ༷ར་རྫུ་༷འཕྲུལ༷་གྱི་རྐང༷་པ་བཞི༷་བསྒོམ༷་པ༷་ཡང༷༌། བསྐྱེད༷་རྫོག༷ས་ཀྱི་དོ༷ན་ལ༷་མ༷་ཡེང༷ས་པར་རྩེ་༷གཅི༷ག་ཏུ༷་དྲན༷་པས་དོན་འཛིན་པ་དང༷་འདུན༷་པས་བསྒོམ་པ་དང༷་དཔྱོད་པས་གོལ་ས་ཡིན་མིན་རྟོག་པ་དང༷་སེམ༷ས་པས་རྩེ་གཅིག་ཏུ་བསྒོམ་པ་རྣམ༷ས་ཀྱི༷ས༑ ཏིང༷་ངེ་འཛི༷ན་མི་མཐུན་ཕྱོགས་ཀྱི་སྐྱོ༷ན་མེ༷ད༷་ཅིང་ཞི༷་བ༷་བསྒོམ༷་པ༷་ལ༷ས་རླུང་༷སེ༷མས་ལ༷ས་སུ་རུང༷་བས་རྫུ༷་འཕྲུལ༷་ལེག༷ས་པར་གྲུབ༷་ནས་༷པདྨ་ཅན་སོགས་དག༷་པའི༷་ཞིང༷་བགྲོད༷་དེ་སངས་རྒྱས་སྤྲུ༷ལ་པའི་སྐུར༷་ཆོས༷་ར༷བ་ཉན༷་པས་ཁམས་ཀྱི་དྲི་མ་སྦྱོང་ཞིང་ཡི་དམ་ལྷའི་ཞལ་མཐོང་བ་དང༌། ལུང་བསྟན་ཐོབ་པའོ། །
གཉིས་པ་སྦྱོར་ལམ་ལ། སྤྱི་བྱེ་བྲག་གཉིས། དང་པོ།
སྙིང་ཁ་ཆོས༷་ཀྱི༷་འཁོ༷ར་ལོ༷འི་རླུང༷་སེམ༷ས་ལ༷ས་སུ་རུང༷་བས༷་སྦྱོར༷་བའི༷་ལ༷མ་གྱི་༷ཡོན༷་ཏན༷་འཆར༷་བ༷་ནི༷་ཞེས་སོ། །
གཉིས་པ་ལ། དྲོད་རྩེ་གཉིས་དང༌། བཟོད་མཆོག་གཉིས་བཤད་པ་གཉིས། དང་པོ།
སྔར་གྱི་བསྐྱེད་རྫོགས་ཟུང་འཇུག་གི་དོན་དེ་ལ་དད་པ་དང༌། བརྩོ༷ན་འགྲུས་དང༌། དྲན༷་པ༷་དང༌། ཏིང༷་ངེ་འཛི༷ན་དང༌། ཤེས༷་ར༷བ་ཀྱི༷་རྣམ་པས་བསྒོམ་པ་རང་དབང་དུ་གྱུར་ཏེ་སྤང་བྱ་འཇོམས་པ་ལ་ནུས་ལྡན་དུ་གྱུར་པ་ནི་དབང༷་པོ༷་ལྔ༷་ཉི༷ད་དོ། །དེ་དྲོད༷་དང་རྩེ༷་མོར་བསྒོམ༷ས་པ༷་ཡིས༷། དྲོད་སྣང་བའི་ཡེ་ཤེས་མི་རྟོག་པ་ལ་ཐེ་ཚོམ་དང་མི་ཁོམ་པ་ཟད་པ་སོགས་ཀྱི་རྟགས་ཀྱིས་མཚན་པ་དང༌། རྩེ་མོ་མཆེད་པའི་ཡེ་ཤེས་དགེ་རྩ་བརྟན་པ་ལ་སོགས་ཐོབ་ཅིང༌། ཆོས་ཀུན་ལ་མངོན་ཞེན་མེད་པའི་རྨི༷་ལ༷མ་དང་སྒྱུ་མ༷འི་ར༷ང་བཞིན༷་དུ་འབྱོང༷ས་པ༷་དང༷༌། ངག་གི་བདེ༷ན་པའི༷་ཚིག༷་འ༷གྲུབ་པ་དང༌། སྦྱང༷ས་པའི༷་ཡོན༷་ཏན༷་བཅུ་གཉིས་དང་དང་ལྡན༷་པ་དང༌། ལུས༷་ཀྱི༷་ཤི༷ག་སྲོ༷་དང་འབུ་སྲི༷ན་མེ༷ད་པ༷་ཡི༷ན་ནོ། །གཉིས་པ༑ དད་སོགས་ལྔ་པོ་དེ་མི་མཐུན་པས་བརྫི་མི་ནུས་པ་སྟོབ༷ས་ལྔའི༷་རང༷་བཞི༷ན་ཅན་དེ་བཟོད༷་པ༷་དང་ཆོས༷་མཆོ༷ག་ཏུ་བསྒོམ༷ས་པས། བཟོད་པ་དེ་ཁོ་ན་ཉིད་ཀྱི་ཕྱོག༷ས་གཅིག་ལ་ཞུགས་པ་ཐོབ་པའི་ཡེ་ཤེས་ང༷ན་སོ༷ང་རྣམ༷ས་ཆ༷ད་པ་དང༌། ཆོས་མཆོག་དེ་མ་ཐག་པའི་ཏིང་འཛིན་ཉེ་བར་ཐོབ་པའི་ཡེ་ཤེས་དགེ༷་རྩ༷་བརྟན༷་པ༷་སྟེ་ཐར་པ་བྱང་ཆུབ་ལས་མི་འགྱུར་བ་ད༷ང༌། ཏིང༷་ངེ༷་འ༷ཛིན་དང་རྫུ༷་འཕྲུལ༷་སོགས་སྔོན༷་ལ༷ས་མཆོ༷ག་ཏུ་འཕ༷གས་པ་ཐོབ་པའོ། །གསུམ་པ་མཐོང་ལམ། མགྲིན་པ་ལོང༷ས་སྤྱོད༷་ཀྱི་འཁོ༷ར་ལོ༷འི་རླུང༷་སེ༷མས་ལ༷ས་སུ༷་རུང༷་བ༷ས། རྣམ༷་པ༷ར་མི༷་རྟོག༷་པའི་ཡེ་ཤེས་བདེ༷ན་པ་དངོས་སུ་མཐོང་ནས་འཕགས་པས་དང་པོ་མཐོ༷ང་ལ༷མ་གྱི༷་ཡོ༷ན་ཏ༷ན་དུས་སྐད་ཅིག་མ་རེ་ལ་ཏིང་ངེ་འཛིན་བརྒྱ་ཐོབ་པ། སངས་རྒྱས་བརྒྱ་མཐོང་བ༑ སངས་རྒྱས་བརྒྱས་བྱིན་གྱིས་བརླབས་པར་ཤེས་པ། འཇིག་རྟེན་གྱི་ཁམས་བརྒྱ་བསྐྱོད་པ༑ ཞིང་བརྒྱར་འགྲོ་བ། ཞིང་བརྒྱ་སྣང་བར་འོད་ཟེར་འགྱེད་པ། སེམས་ཅན་བརྒྱ་སྨིན་པ། བསྐལ་པ་བརྒྱར་གནས་པ། སྔོན་དང་ཕྱི་མའི་མཐའ་བརྒྱ་ལ་ཡེ་ཤེས་འཇུག་པ། ཆོས་ཀྱི་སྒོ་བརྒྱ་འབྱེད་པ། ལུས་བརྒྱར་སྟོན་པ། ལུས་རེ་རེ་ལ་འཁོར་ཕུན་སུམ་ཚོགས་པ་བརྒྱ་བརྒྱས་བསྐོར་བར་སྟོན་པ་སྟེ་བ༷རྒྱ་ཕྲག༷་བ༷ཅུ༵་གཉིས༷་ལ་དབ༷ང་སྒྱུར༷་ཞིང༷༌། ལོང༷ས་སྐུའི༷་ཞིང༷་དུ་བགྲོད༷་ནས་རི༷གས་ལྔ༷འི་ས༷ངས་རྒྱས༷་ཀྱི་ཞལ་མཐོ༷ང་ཞིང་ཆོས་ཉན་པ་ཡིན་ནོ། །དེའི་ཚེ་དྲན༷་པ་དང༷༌། ཏིང༷་ངེ་འཛི༷ན་དང་ཤེས་རབ་དང༷་བརྩོ༷ན་འགྲུས་དང་བཏང་༷སྙོམས༷་དང་དགའ༷་བ་དང་ཤིན༷་ཏུ་༵སྦྱང༷ས་པ༷་སྟེ་དེ་ལྟར་ཡ༷ང་དག༷་བྱང༷་ཆུ༷བ་ཀྱི་ཡ༷ན་ལ༷ག་བདུན༷་པོ༷་ད༷ག་ཀྱང༷་རྫོག༷ས་པ༷ར་ཡོད་པར་འགྱུར༷་རོ། །
བཞི་པ་བསྒོམ་ལམ་ལ། སྤྱི། བྱེ་བྲག་གཉིས། དང་པོ།
སྐྱི་བོ་བ༷དེ་ཆེ༷ན་གྱི་འཁོ༷ར་ལོ༷འི་རླུང༷་སེ༷མས་ལ༷ས་སུ་རུང་༷བ༷ས་སྒོམ༷་ལ༷མ་གྱི་ས༷་ད༷གུའི་ཡོ༷ན་ཏ༷ན་རྣམས་འཆ༷ར་བ༷་སྟེ༷་ཞེས་སོ། །
གཉིས་པ་ལ། སའི་ངོ་བོ། ཡོན་ཏན། ནང་དང་སྦྱར་བ་གསུམ། དང་པོ།
སྤྱིར་ས་དང་པོ་ནས་བཅུ་པའི་བར་ལ་རིམ་པ་བཞིན་སྦྱིན་ཚུལ་བཟོད་བརྩོན་བསམ་གཏན་ཤེས་རབ་ཐབས་སྟོབས་སྨོན་ལམ་ཡེ་ཤེས་ཀྱི་ཕ་རོལ་དུ་ཕྱིན་པ་དེ་བཅུ་པོ་རེ་རེ་གཙོ་བོར་ལྡན་ལ། གཞན་དགུ་དགུ་འཁོར་དུ་ལྡན། དེའང་ས་དང་པོའི་སྐད་ཅིག་བཅུ་དྲུག་པ་ནས་སྒོམ་ལམ་དུ་གཏོགས་པས་སྐད་ཅིག་བཅོ་ལྔ་པོ་དེ་ལ་རབ་ཏུ་དགའ་བ་ཞེས་བྱ། སྐད་ཅིག་བཅུ་དྲུག་པ་ནས་བཟུང་རིམ་པར་སྒོམ་ལམ་གྱི་ས་དགུ་སྟེ། དེ་ཡང་ཆུང་ངུའི་ཆུང་ངུ་ས་གཉིས་པ་དྲི༷་མ་མེ༷ད་པ། ཆུང་ངུའི་འབྲིང་ས་གསུམ་པ་འོ༷ད་བྱེད༷་པ། ཆུང་ངུའི་ཆེན་པོ་ས་བཞི་པ་འོ༷ད་འ༷ཕྲོ་བ་སྟེ་ཆུང༷་ངུ༷་གསུམ༷་དང༌། དེ་བཞིན་དུ་འབྲིང་གི་ཆུང་ངུ་ས་ལྔ་པ་སྦྱང༷་དཀ༷འ་བ། འབྲིང་གི་འབྲིང་ས་དྲུག་པ་མངོ༷ན་དུ་གྱུར༷་པ། འབྲིང་གི་ཆེན་པོ་ས་བདུན་པ་རི༵ང་དུ་སོ༷ང་བ་སྟེ་འབྲིང༷་པོ༷་གསུམ༷་དང༌། ཆེན་པོའི་ཆུང་ངུ་ས་བརྒྱད་པ་མི༷་གཡོ༷་བ། ཆེན་པོ་འབྲིང་ས་དགུ་པ་ལེ༷གས་པའི་བློ༷་གྲོས། ཆེན་པོའི་ཆེན་པོ་ས་བཅུ་པ་ཆོ༷ས་ཀྱི་སྤྲིན༷་ཏེ་ཆེ༷ན་པོ༷་གསུམ༷་མོ། །དེ་ལྟར་སྒོམ་ལམ་གྱི་ས་དགུ་པོའི་ཡེ་ཤེས་ཀྱིས། སྒོམ་སྤང་གི་དྲི་མ་དགུ་པོ་རགས་རིམ་ནས་སྤོང་སྟེ། སྒོམ་ལམ་ཆུང་ངུའི་ཆུང་ངུ་ས་གཉིས་པ་དྲི་མ་མེད་པས་སྒོམ་སྤང་ཆེན་པོའི་ཆེན་པོ་སྤོང་བ་ནས། སྒོམ་སྤང་ཆུང་ངུའི་ཆུང་ངུ་སྒོམ་ལམ་ཆེན་པོའི་ཆེན་པོ་ས་བཅུ་པས་སྤང་བའི་བར་གྱིས་སོ། །
གཉིས་པ། ས་དེ༷་ད༷ག་སོ༷་སོ༷འི་ཡོ༷ན་ཏ༷ན་རླབ༷ས་ཆེ༷་བ༷། སྔར་བཤད་པ་རྒྱ་ཕྲག་བཅུ་གཉིས་པོ་ས་འདི་དག་དུ་སྐད་ཅིག་རེ་ལ་དུས་མཉམ་པར་གོང་དུ་འཕེལ་བ་ནི། ས་གཉིས་པར་སྟོང༷་ཕྲག༷་བ༷ཅུ་གཉི༷ས་ལ༷་སོ༷གས་པ་སྟེ། གསུམ་པར་འབུམ་ཕྲག་བཅུ་གཉིས། བཞི་པར་ཁྲག་ཁྲིག་བརྒྱ༑ ལྔ་པར་ཕྲག་ཁྲིག་ཕྲག་སྟོང༌། དྲུག་པར་ཁྲག་ཁྲིག་ཕྲག་འབུམ། བདུན་པར་བྱེ་བ་ཁྲག་ཁྲིག་འབུམ། བརྒྱད་པར་སྟོང་གསུམ་འཇིག་རྟེན་འབུམ་གྱི་རྡུལ་ཕྲན་གྱི་གྲངས་སྙེད་དང༌། དགུ་པར་སངས་རྒྱས་ཀྱི་ཞིང་ཁམས་གྲངས་མེད་འབུམ་ཕྲག་བཅུའི་རྡུལ་ཕྲན་གྱི་གྲངས་དང་མཉམ་པའི་དང༌། ས་བཅུ་པར་ཞིང་ཁམས་བརྗོད་དུ་མེད་པ་བྱེ་བ་ཁྲག་ཁྲིག་བརྒྱ་སྟོང་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་དང་མཉམ་པའི་སངས་རྒྱས་ཀྱི་ཞལ་ལྟ་བ་ལ་སོགས་པ་བཅུ་གཉིས་སྐད་ཅིག་གཅིག་ལ་བྱེད་པའོ། །དེ་ལ་སོགས་པ་གཞན་ཡང་རྒྱ༷་ཆེ༷ན་པོ་དང་ལྡན་ཏེ༷་ས༷་བརྒྱད་པར་ཡིད་ཤེས་གནས་གྱུར་པས་རྣམ་པར་མི་རྟོག་པ་དང༌། དགུ་པར་འཛིན་བཅས་སྒོ་ལྔའི་རྣམ་ཤེས་གནས་གྱུར་པས་ཞིང་དག་པ་དང༌། བཅུ་པར་ཀུན་གཞིའི་རྣམ་ཤེས་གནས་གྱུར་པས་ཕྲིན་ལས་ཕུན་སུམ་ཚོགས་པ་རྣམས་ལ་དབང་འབྱོར་པ་དང༌། དེ་བཞིན་དུ་ཚེ་དང༌། སེམས་དང༌། ཡོ་བྱད་དང༌། ལས་དང༌། སྐྱེ་བ་དང༌། མོས་པ་དང༌། སྨོན་ལམ་དང༌། རྫུ་འཕྲུལ་དང༌། ཡེ་ཤེས་དང༌། ཆོས་ལ་དབང་བ་སྟེ་དབང་བཅུ་ཡང་ཐོབ་སྟེ། སྤྱིར་དབང་བཅུ་ཐོབ་པ་ཙམ་ནི། མ་དག་ས་བདུན་ནས་ཡོད་ལ། ཕུལ་བྱུང་ནི་དག་པ་ས་གསུམ་ན་ཡོད། ཤིན་ཏུ་རྣམ་དག་ནི་སངས་རྒྱས་ཀྱི་ས་ན་ཡོད་དོ། །
གསུམ་པ་ལ་སྤྱི་བྱེ་བྲག་གཉིས། དང་པོ།
དེའི་ཚེ་འཁོར་ལོ་སོ་སོའི་རྩ༷་འདབ་ཕྲ༷་མོ༷འི་མདུད༷་པ༷་ར༷བ་ཏུ་གྲོ༷ལ་བ༷ས། དེར་ཡེ་ཤེས་ཀྱི་རླུང་ཆུད་པ་དང༌། འཁོ༷ར་བ༷འི་རང༷་བ༷ཞིན་ཉོ༷ན་མོ༷ངས་ཅན་གྱི་རླུང༷་སེ༷མས་ནུབ༷་པ་དུས་མཚུངས་པར། མྱ༷་ང༷ན་འད༷ས་ཞི༷་ཡེ༷་ཤེ༷ས་ཀྱི་རླུང་༷མཆོ༷ག་ཏུ་འཕེ༷ལ་པའམ་གྲུབ་པ་ཡིན་ནོ། །གཉིས་པ། དེ༷་ལྟར༷་ས༷་བ༷ཅུའི་བ༷གྲོད་པ༷་དེ༷་ད༷ག་ལ༷ས་ཀྱང༌། རིམ་བཞིན་དབུ༷་མ༷ར་རོ༷་རྐྱང༷་གིས་མདུད་པ༷་ཉི༷་ཤུ༷་རྩ་གཅི༷ག་ཡོད་པ་ལས། དང་པོ་ག༷ཉིས་གྲོལ་བས་ས་དང་པོ་དང་དེ་ནས་གཉི༷ས་གྲོལ༷་བ༷ས་ས་གཉིས་པ་སོགས་རིམ་པ་ས༷་བ༷ཅུ་པོ་རེ༷་རེ༷་ཐོ༷བ་ཅིང༌། མཐར་ཐ༷་མ༷་གྲོལ་བས་གཙུག༷་ཏོར༷་རྩེ༷་མོ༷འི་ས༷་མཆོ༷ག་སྟེ་རྡོ་རྗེ་འཆང་འགྲུབ༷་པ་ཡིན་ནོ། །
གཉིས་པ་ཡོན་ཏན་གྱི་ཚུལ་ལ་དཔྱད་པ་ལ། སྤྱི་བྱེ་བྲག་གཉིས། དང་པོ།
དུས་གང༷་གི་ཚེ༷་ས་གོ༷ང་མ་གོང་མ༷འི་རྟོག༷ས་པ༷ར་ཕྱིན༷་པར་གྱུར༷་ཅིང༷༌། སང༷ས་རྒྱས༷་ཀྱི་སའི་བ༷ར་དུ༷་བགྲོད༷་པ༷་དེ༷་ད༷ག་ལ༷་ནི། སའི་ཡོ༷ན་ཏ༷ན་འདི༷་དག༷་ཆོས་ཉིད་ཀྱིས་ཉི༷་མ་དང་འོད་ཟེ༷ར་བཞི༷ན་དུ་འབྲལ་མེད་དུ་ཡོད་པ་ཡིན་ནོ༷། །
གཉིས་པ་ལ། གཞན་ལུགས་དགག་པ། རང་ལུགས་བཞག་པ་གཉིས། དང་པོ།
སྟོང་ལྟའི་ཕྱོགས་ལ་ཞེན་པ་ཁ༷་ཅི༷ག་གིས་ས༷་དང་ལ༷མ་གྱི་ཡོ༷ན་ཏ༷ན་རྣམས་དོན་ལ་མེད་པས་དྲང༷་དོ༷ན་ཡིན་ཟེ༷ར་བ་དང༌། ལ༷་ལ༷་ན་རེ་ས་དེའི་རྟོག༷ས་པ༷་ནི་ཐོ༷བ་ཀྱང༷་ས་དེ་ཡི་ཡོ༷ན་ཏ༷ན་མེ༷ད་པའི་མུ་དང༌། ཡོ༷ད་པ་དང༷་མེད་པ་གཉིས་ཀའི་མུ་སྟེ་ཆ༷་གཉི༷ས་སུ་འདོ༷ད་པ༷་རྣམས་ནི་རྨོང༷ས་པ༷འི་བློ༷་ཡིན་ཏེ། འཇིག་རྟེན་ན་ཉི་མ་མེད་ཅེས་པའམ། ཡོད་ཀྱང་འོད་མེད་པའམ་འོད་ཡོད་མེད་གཉིས་ཀ་ཡིན་ཟེར་བ་དང་འདྲའོ། །དེས་ན་དེ་དག་གི་ས་རང་ར༷ང་གི༷་ལྟ༷་བ༷་ལ་ཆ༷གས་ཤི༷ང་ཞེ༷ན་པར་བྱས༷་ན༷ས། མ༷་ནོ༷ར་བའི་ཆོ༷ས་ལ༷་སྐུར༷་བ་འདེ༷བས་པ་ཡིན་པས་འདི༷་ཉིད་སྤང༷་བར་བྱའོ༑ ༑འོན་ཀྱང་རང་བཞིན་དུ་ནོར་མ་ནོར་དཔྱད་ནས་འདོར་ལེན་བྱེད་པ་ཙམ་ལས། སྡང་ཞེན་གྱི་བསམ་པས་མི་བྱ་སྟེ་རྩ་ལྟུང་སྐྱེད་པ་སོགས་སྡིག་པ་འཕེལ་བའི་ཕྱིར། དེས་ན་དེ་དག་སྙིང་རྗེའི་སེམས་ཀྱིས་བཟློག་ཐུབ་ན་བཟློག མི་ཐུབ་ན་མི་རྩོད་པར་ནམ་ཞིག་ལམ་ངན་འདི་ལས་ལོག་པར་གྱུར་ཅིག་སྙམ་དུ་བྱ་ཞིང༌། ཆོས་ཐམས་ཅད་མཉམ་པ་ཉིད་ཕྱོགས་ཞེན་མེད་པ་ལ་སེམས་བཞག་གོ །གཉིས་པ། རང་གི་ལུགས་སམ་གང་འདི༷ར་ནི༷་ལམ་བསྒོམ༷ས་པ༷་ལ༷ས་དེ༷འི་ཡོ༷ན་ཏ༷ན་གྱི་ཚོ༷གས་རྣམས་དབྱར༷་ཁ༷འི་མེ༷་ཏོ༷ག་བཞི༷ན་དུ༷་རྣམ༷་པར་འཕེ༷ལ་ཞིང༷༌༑ ཡོན་ཏན་དང་ལྡན་པའི་ས༷་ལ༷མ་དེ་ལྟ་བུ་བགྲོད༷་ན༷ས་སང༷ས་རྒྱས༷་གྲུབ་པར་འདོ༷ད་པ་དེ༷འི་ཕྱིར༷། སངས་རྒྱས་ཀྱི་སྐུ༷་ད༷ང་ཡེ༷་ཤེ༷ས་ནི་གདུལ་བྱའི་དོན་གྲུབ་པ་ལ་ཡིད་བཞིན་གྱི་ནོ༷ར་བུ༷་ད༷ང་འ༷དྲ་ཡ༷ང༌། དེ་ཉིད་བེ༷མ་པོ༷འི་དཔེ༷་མི༷ན་ཏེ་མཁྱེན་ཆའི་ཡེ་ཤེས་དང་བཅས་པར་རྟོ༷ག་མེ༷ད་ལྷུན༷་གྱིས་གྲུབ༷་པའི་ཚུལ་འདི་ལ༷ས་མཐ༷འ་ཡ༷ས་པའི་འ༷གྲོ་བ༷་ཀུན་ལ་སྲིད་རྩེ༷འི་སྟེ་སྲིད་པའི་མཐའི་བ༷ར་དུ༷་ཁྱབ༷་པ་ཡིན་ནོ། །དེ་ལྟ་བུའི་ཚལ་འ༷དི་ནི༷་ངེས་པ་དོན་གྱི་མདོ༷་རྒྱུད༷་ཀུན་ལས་དགོང༷ས་པ༷་མ༷ཐུན་པ༷ར་གསུང༷ས་པས་ཤེས་རབ་མིག་ཅན་རྣམས་ཀྱིས་རིག་པར་བྱའོ། །ཐེ༷ག་པ༷་ཆེ༷ན་པོ༷འི་མ༷ན་ང༷ག་གི༷་བསྟ༷ན་བ༷ཅོས་ཡི༷ད་བ༷ཞིན་རི༷ན་པོ༷་ཆེ༷འི་མཛོ༷ད་ལ༷ས་ལ༷མ་བ༷གྲོད་པ༷འི་ས༷་མཚ༷མས་བསྟ༷ན་པ༷འི་ལེ༷འུ་སྟེ༷་ཉི༷་ཤུ༷་རྩ༷་ག༷ཅིག་པ༷འི་འགྲེལ་པའོ།། །།
༈ གཉིས་པ་འབྲས་བུ་ལ། བསྟན། བཤད། བསྡུ་གསུམ། དང་པོ།
དེ༷་ལྟ༷ར་བསྒོམ༷ས་པ༷ས་དྲི་མ་མ་ལུས་པ་ཀུན་གཞི་བག་ཆགས་དང་བཅས་པ་དང་སེམས་སེམས་བྱུང་གི་འཇུག་པ་མཐའ་དག་འགགས་ཏེ་རྣམ་པར་ད༷ག་པ༷འི་འབྲས༷་བུ༷་ནི༷། སྒྲིབ་གཉིས་བག་ཆགས་དང་བཅས་པ་སྤང༷ས་པ་དང་རྟོག༷ས་པ་མཐ༷ར་ཕྱིན༷་ཏེ་སྐུ༷་ད༷ང་ཡེ༷་ཤེས༷་ཀྱི་ཚོགས་མངོན་དུ་གྱུར་པ་སྟེ༷། དཔེ་ཇི༷་ལྟར༷་ན་ཉི༷་ཟླ༷་སྒྲིབ་བྱེད་ཀྱི་སྤྲིན༷་ད༷ང་བྲ༷ལ་བ༷་བཞི༷ན་དུ། རིགས་ཁམ༷ས་ཀྱི༷་སྒྲིབ༷་པ༷་ཀུན༷་དང༷་བྲལ༷་བ༷་ན༷་བྱང་༷ཆུབ༷་ཅེ༷ས་བྱ༷་སྟེ་ལྷུན༷་གྱིས་གྲུབ༷་པའི་ཡོ༷ན་ཏ༷ན་གྱི་ཚོགས་རང་སྣང༷་བ་ཡིན་ཏེ། འཇུག་པ་ལས། ཞི་སྐུ་དཔག་བསམ་ཤིང་ལྟར་གསལ་གྱུར་ཅིང༌། །ཡིད་བཞིན་ནོར་བུ་ཇི་བཞིན་རྣམ་མི་རྟོག །འགྲོ་གྲོལ་བར་དུ་འཇིག་རྟེན་འབྱོར་སླད་རྟག །འདི་ནི་སྤྲོས་དང་བྲལ་ལ་སྣང་བ་ཡིན། །ཞེས་སོ། །
གཉིས་པ་ལ། སྤྱི་བྱེ་བྲག་གཉིས། དང་པོ།
འདི་ལྟར་ལུས༷་དང༷་དོ༷ན་ད༷ང་ཡུལ༷་དུ༷་སྣང༷་བ༷་ཡི༷་སྒྲིབ༷་པ༷འི་བ༷ག་ཆ༷གས་གསུམ༷་པོ༷་ལས་རབ༷་ཏུ་གྲོལ༷་ཏེ༷། ཇི་ལྟར་བུམ༷་པ་ཆ༷ག་པ་ན་མ༷ར་མེ༷་གསལ་བ་དང༌། པ༷དྨ༷་ཁ༷་བྱེའི༷་ནང་གི་སྐུ༷་མཐོང་བ་བཞིན་དུ་ལྷུན༷་གྱིས་གྲུབ༷་པའི་ཡོ༷ན་ཏ༷ན་རྣམས་རྫོག༷ས་པ་སྟེ༷་མངོ༷ན་སུམ༷་དུ་སྣང༷་བ་ཡིན་ནོ། །དེ་ཡང་སྒྲིབ༷་གསུམ༷་གྱི་བ༷ག་ཆ༷གས་སོ༷་སོ༷ར་གྲོལ༷་བ༷་ལ༷ས། ཡུལ་དུ་སྣང་བའི་བག་ཆགས་གྲོལ་བས་འོག་མིན་སོགས་ཞི༷ང་ཁམས་མི་ཟད་པ་རྒྱན་གྱི་འཁོར་ལོ་སྣང་བ་དང༷༌༑ དོན་དུ་སྣང་བའི་བག་ཆགས་རྣམ་ཤེས་ཚོགས་བརྒྱད་ལས་གྲོལ་བས་ཡེ༷་ཤེ༷ས་ལྔར་སྣང་སྟེ། ཀུན་གཞི་དབྱིངས་སུ་ནུབ་པ་ཆོས་དབྱིངས། ཀུན་གཞིའི་རྣམ་ཤེས་ནུབ་པ་མེ་ལོང༌། ཉོན་ཡིད་ནུབ་པ་མཉམ་ཉིད། ཡིད་ཤེས་ནུབ་པ་སོར་རྟོག སྒོ་ལྔའི་རྣམ་ཤེས་ནུབ་པ་བྱ་གྲུབ་ཡེ་ཤེས་སུ་རང་སྣང་བ་དང༌། ལུས་སུ་སྣང་བའི་བག་ཆགས་སམ་སྒྲིབ་པ་ལས་གྲོལ་བས་རྒྱལ༷་བ༷འི་སྐུ༷་རྡོ་རྗེ་རིགས་ལྔ་སྣང༷་བ་སྟེ༷། དེ་དག་ཀྱང་བསྡུ་ན་ཇི༷་སྙེད༷་པ་དང་ཇི༷་ལྟ༷་བ་བཞི༷ན་གཟི༷གས་པ༷འི་ཡེ་ཤེས་གཉིས་པ་རྣམ༷་པར༷་དག༷་པ་ཡི༷ན་ཏེ་ཆོས་ཉིད་ངོ་བོ་ཉིད་ཀྱི་སྐུ་བདེ་བ་ཆེན་པོ་ནི་གཅིག་དང་དུ་མའི་སྤྲོས་པ་མེད་པས་ཇི་ལྟ་བ་མཁྱེན་པའི་ཡེ་ཤེས་ཡིན་ལ། ཆོས་ཅན་སྣང་བ་ལོངས་སྤྱོད་རྫོགས་པ་དང་ཡེ་ཤེས་ལྔ་སོ་སོར་མ་འདྲེས་པའི་ཆ་ནི་ཇི་སྙེད་མཁྱེན་པའི་ཡེ་ཤེས་ཏེ། གཉིས་ཀ་ཡང་སོ་སོ་མ་ཡིན་ངོ་བོ་གཅིག་པས་ལྷུན་གྱིས་གྲུབ་པ་ཉིད་དོ། །ཕྱིར་གདུལ་བྱ་ལ་ལྟ་བའི་ཡེ་ཤེས། ཇི་སྙེད་པས་གདུལ་བྱའི་ཁམས་དང་མོས་པ་སོགས་རྒྱུ་འབྲས་རྡུལ་ཕྲན་གྱི་གྲངས་སོགས་མ་འདྲེས་པར་འགྲོ་ལ་ཇི་ལྟར་སྣང་བ་དེ་ལྟར་ཡེ་ཤེས་སྐད་ཅིག་པོ་དེས་མཁྱེན། ཇི་ལྟ་བས་ངོ་བོ་ཉིད་མེད་པ་ནམ་མཁའ་ལྟ་བུ་གཞི་མེད་གདོད་ནས་དག་པར་གཟིགས་ཏེ། དེ་གཉིས་མི་འགལ་བར་བདེན་གཉིས་ཀྱི་རིམ་པའི་ཆོས་སྤང་བླང་ཀུན་རྫོབ་ཇི་སྙེད་དང༌། སྤང་བླང་མེད་པ་དོན་དམ་ཇི་ལྟ་བ་ལས་བརྩམས་ཏེ་སྡེ་སྣོད་དང་རྒྱུད་སྡེའི་ཆོས་ཀུན་གསུངས་པས་སོ། །དེས་ན་ཞི་སྐུ་སོགས་དེ་ཐམས་ཅད་ཡེ་ཤེས་འབའ་ཞིག་གི་རང་བཞིན་དུ་ཤེས་པར་བྱའོ། །
གཉིས་པ་ལ། རྟེན་སྐུ། བརྟེན་པ་ཡེ་ཤེས། མཛད་པ་ཕྲིན་ལས་གསུམ། དང་པོ་ལ་སྐུ་ལྔ་སོ་སོར་བཤད་པ་དང༌། རང་བཞིན་གཅིག་ཏུ་བསྟན་པ་གཉིས། དང་པོ་ལ། སྐུ་གསུམ་བཤད་པ། བདེ་ཆེན་གྱི་སྐུ་བཤད་པ། མངོན་བྱང་རྡོ་རྗེའི་སྐུ་བཤད་པ་གསུམ། དང་པོ།
དེ་ཡང་ཆོ༷ས་ཀྱི༵་སྐུ༷་སྤྲོས་པ་མེད་ཅིང་ཡོན་ཏན་གྱི་གོ་སྐབས་ཡངས་པའི་འབྱུང་གནས་དམ་པར་གྱུར་པ་དང༷༌། དེའི་ངང་ལས་ལོ༷ངས་སྤྱོད༷་རྫོག༷ས་པ༷་མཚན་རྫོགས་རིགས་ལྔའི་སངས་རྒྱས་སུ་རང་གསལ་བའི་སྣང་བ་ཉིད། ས་བཅུའི་བྱང་ཆུབ་སེམས་དཔའ་ལའང་དེ་དང་ཆ་འདྲར་སྣང་བ་དང༵༌། མ་དག་པའི་འགྲོ་བ་རྣམས་ལ་བྱང་ཆུབ་མཆོག་གི་སྤྲུལ༷་པ༷འི་སྐུ༷་སོགས་བཟོ་དང་སྐྱེ་བ་སྣ་ཚོགས་པ་རྣམ༷ས་སུ་སྣང་བ་ནི་རིམ་པར་ནམ་མཁ༷འ་དང༵་དེའི་ངང་དུ་ཉི་ཟླ་བཞི༷ན་ད༷ང༌། དེ༷འི་གཟུག༷ས་བརྙན༷་དྭངས་༷པའི་མཚོ༷ར་སྣང༷་བ་བཞི༷ན་ནོ། །གཉིས་པ། བས༷མ་གྱི༷ས་མི༷་ཁྱབ༷་པའི་བ༷དེ་བ་ཆེ༷ན་པོའི་ཡེ༷་ཤེ༷ས་ཀྱི་སྐུ༷་ནི། སྐུ་གསུམ་དང་ཡེ་ཤེ་ཀུན༷་གྱི༷་བད༷ག་ཉིད་དེ། དེ་དག་གཅིག་ཐ་དད་དང་བྲལ་བའི་རང་བཞིན་ཏེ༷་ཟ༷ག་པ་མེད༷་པའི་ཡེ་ཤེས་ཀྱི་རང་བཞིན་མཚོ༷ན་བརྗོད༷་ལས་འད༷ས་པ་ངོ༷་བོ༷་ཉིད༷་ཀྱི་སྐུ༷་དེ་ནི་སྐུ་དང་ཡེ་ཤེས་ཀུན་ལ་ཁྱབ༷་པའི་བད༷ག་ཉིད་དབྱེར་མེད་པའི་ཆོ༷ས་ཉི༷ད་དེ༷། རང་བྱུང་ཟག་མེད་ཀྱི་ཡེ་ཤེས་བདེ༷་ཆེ༷ན་གཅིག་པུ་ཉིད༷་ལ༷ས་གཞ༷ན་ཞི༷ག་ཡོ༷ད་པ་མ༷་ཡི༷ན་ནོ། །གསུམ་པ། མངོ༷ན་པར་བྱ༷ང་ཆུབ་པ་མི༷་འགྱུར༷་རྡོ༷་རྗེ༷འི་བད༷ག་ཉིད༷་ཀྱི་སྐུ༷་ནི། སྤང༷ས་རྟོག༷ས་མཐ༷ར་ཕྱིན༷་པ་དེ་ལ་ནམ་ཡང་གཞན་དུ་འཕོ༷་འགྱུར༷་མེ༷ད་པ༷་ཡི༷ན་ནོ། །
གཉིས་པ་རང་བཞིན་གཅིག་ཏུ་བསྟན་པ་ནི།
དེ༷་ལྟར༷་སྐུ༷་ལྔ་པོ་རྣམ༷ས་ཀྱང་ངོ་བོ་དབྱེར༷་མེ༷ད་གཞི་དབྱིང༷ས་གཅི༷ག་སྟེ༷། གང་དུ་གཅིག་ན་འོ༷ད་གས༷ལ་སྙིང༷་པོ༷་སྒྲིབ༷་ཀུན༷་བྲལ༷་བས་མངོན་དུ་གྱུར་པ༷་གཅིག་པུ་ཉིད༷་དེ། དེ་ལ་ལྡོག་ཆས་དབྱེ་ན། ངོ་བོ་སྟོང༷་ཆ་ཆོས་སྐུ་དང༷༌། རང་བཞིན་སྣང༷་ཆ་ལོངས་སྐུ་ད༷ང༌། སྣ་ཚོགས་འ༷ཕྲོ་བའི་ཆ་སྤྲུལ་སྐུ་དང༷༌། སྤངས་རྟོགས་དབྱེར༷་མེད༷་པ༷ས་མངོན་བྱང་རྡོ་རྗེའི་སྐུ་དང༌། བདེ་ཆེན་གཅིག་པུར་དབྱེར་མེད་པ་བདེ་ཆེན་ངོ་བོ་ཉིད་སྐུ་སྟེ། དེ་ལྟར་སྐུ་ལྔ་ཐ༷་དད༷་དུ་བརྗོད༷་ཀྱང༷་བརྡ༷་ཙ༷མ་དང་བཏ༷གས་པ༷་ཙམ་ཉིད༷་ཡིན་གྱི་དོན་ལ་ཐ་དད་དུ༷་མེད་དོ། །གཉིས་པ། ཡེ་ཤེས་སྐུ་ལྔ་པོ་དེ༷་ལ༷་བརྟེན༷་པ༷འི་ཡེ༷་ཤེ༷ས་རྣམ༷་པ་ལྔ༷་ཡ༷ང༌། ངོ་བོ་ཆོས་ཉིད་སྤྲོས་པ་ཞི་བ་ཆོ༷ས་དབྱིང༷ས། རང་བཞིན་འོད་གསལ་བ་མེ༷་ལོ༷ང༌། ཐམས་ཅད་རོ་མཉམ་པ་མཉ༷མ་ཉི༷ད། མ་འདྲེས་པ་སོ༷་སོ༷ར་རྟོག༷་པ། ཤེས་བྱ་ཐོགས་མེད་དུ་མཁྱེན་པ་བྱ༷་གྲུབ༷་ཡེ༷་ཤེ༷ས་ཏེ། དེ་ལྔ་ནི། ར༷ང་བཞི༷ན་གྱིས་རིག་པ་དང་དབྱེར་མེད་ལྷུན༷་གྲུབ༷་ཏུ་གནས་ཏེ༷། ད༷ང་པོ༷་ཆོ༷ས་དབྱིངས་ཆོས་སྐུའི༷་ཡེ་ཤེས་དང༌༑ དེ་བཞིན་གཉིས༷་པ༷་མེ་ལོང་ལོ༷ངས་སྐུའི༷་བད༷ག་ཉིད་དང༌། གསུམ༷་པ༷་མཉམ་ཉིད་བདེ༷་བ་ཆེ༷ན་པོའི་དང༌། ལྷག༷་མ༷་སོར་རྟོག་བྱ་གྲུབ་གཉིས་སྤྲུལ༷་སྐུའི༷་ཡེ་ཤེས་སྟེ༷་མངོན་བྱང་ནི་ལྔ་ཀའི་འོ། །དེ་ལྔ་ངོ༷་བོ༷་དབྱེར༷་མེ༷ད་ལ་ལྡོག༷་པ༷་ཐ༷་ད༷ད་ཉི༷ད་དེ། དེ་ཡང་ཡེ་ཤེས་འདི་ལྔ་ངོ་བོ་ལྷུན་གྲུབ་ཀྱི་རིག་པ་དང་དབྱེར་མེད་དུ་ཡོད་ཀྱང་སློབ་ལམ་དུ་བསྒྲིབས་ནས་མི་མངོན་པའོ༑ ༑དེ་ལ་སྒྲིབ་པའི་ཆ་ལྔ་ནི་ཀུན་གཞི་སོགས་གོང་སྨོས་ལྔ་དང༌། གཞན་ཡང་འདོད་ཆགས་སོར་རྟོག ཞེ་སྡང་མེ་ལོང༌། གཏི་མུག་ཆོས་དབྱིངས། ང་རྒྱལ་མཉམ་ཉིད། ཕྲག་དོག་བྱ་གྲུབ་སྟེ་དག་བྱ་གནས་གྱུར་རྒྱུའི་ཆ་འདི་རྣམས་སྤྲིན་དང་འདྲ་བ་ཡིན་ལ། དེ་སེལ་བྱེད་ཆོས་ཀྱི་ཚིག་དོན་འཛིན་པས་མེ་ལོང་ཡེ་ཤེས་མཐོང་བའི་སྒྲིབ་པ་སེལ། དེ་བཞིན་དུ་སེམས་ཅན་རྣམས་ལ་མཉམ་ཉིད་བྱང་ཆུབ་སེམས་བསྒོམས་པས་མཉམ་ཉིད་དང༌། གཞན་ལ་ཆོས་བསྟན་པས་སོར་རྟོག་དང༌། གཞན་དོན་བྱས་པས་བྱ་གྲུབ། དེ་ཁོ་ན་ཉིད་བསྒོམས་པས་ཆོས་དབྱིངས་ཡེ་ཤེས་ལ་སྒྲིབ་པའི་དྲི་མ་བསལ་ནས་ཡེ་ཤེས་དེ་རྣམས་སྣང་བ་ཡིན་ནོ། །དེ་དག་ཀྱང་བསྡུ་ན་གཉིས་སུ་འདུ་སྟེ། ཆོས་དབྱིངས་མཉམ་ཉིད་གཉིས་ཇི་ལྟ་དང༌། གཞན་གསུམ་ཇི་སྙེད་མཁྱེན་པའི་ཡེ་ཤེས་སུ་ཤེས་པར་བྱ་སྟེ་ཞིབ་པར་སངས་རྒྱས་ཀྱི་ཡེ་ཤེས་བསམ་མི་ཁྱབ་པ་ལ་ཡིད་ཆེས་ཤིང་དད་པར་བྱའོ། །གསུམ་པ། མཛ༷ད་པ༷འི་ཕྲིན༷་ལ༷ས་ནི་བྱ་བ་གྲུབ་པའི་ཡེ་ཤེས་ཉིད་སྤྲུལ༷་སྐུ༷འི་རྣམ་པར་རོ༷ལ་པ༷་སྟེ༷། འགྲོ་བ་གང༷་ལ༷་ཐབས་གང༷་གིས་འདུལ༷་བ་དེ༷་ལ༷་ཆོས་དང་སྐུ་སོགས་དེ༷་ལྟར་དུ་སྣང༷་ཞིང༌། སེམས་ཅན་གྱི་མོ༷ས་པ༷འི་རྗེས༷་སུ་འགྲོ༷་བ་དང་རང་རང་གི་བློ༷་ད༷ང་འཚམ་པ༷ར་སྐད་ཅིག་སྔ་ཕྱི་མེད་པར་འབྱུང༷་སྟེ། རྒྱུད་བླ་མ་ལས། གདུལ་བྱའི་ཁམས་དང་འདུལ་བའི་བྱ་བ་དང༌། །གདུལ་བྱའི་ཐབས་དང་དེ་ཡི་རང་བཞིན་ལ༑ ༑ཁྱབ་བདག་རྟག་ཏུ་ལྷུན་གྱིས་གྲུབ་པར་འཇུག །ཅེས་སོ། །ཕྲིན་ལས་དེ་ཡང་དུས་སྲིད༷་པ༷་ཇི་༷སྲིད༷་ཀྱི་བར་དུ་མཐར་ཐུག་གི་ཕ༷ན་པ་དང་གནས་སྐབས་ཀྱི་བདེ༷་བ་མཐའ་དག་ལ་འགོད་པར་མ༷ཛད་པ༷་སྟེ༷། དེ་དག་ཀྱང་བསྡུ་ན་ལ༷མ་གྱི༷་རྟེན༷་མཐོ་རིས་ལ་འགོད་པ་ད༷ང༌། དེ་ལ་སོགས་པའི་འགྲོ་བ་རྣམ་བྱང་ཆུབ་གསུམ་གྱི་ལ༷མ་ལ་འགོད་པ་ད༷ང༌། མཐར་ཐུག་དེ་ཐམས་ཅད་འབྲ༷ས་བུ༷་སངས་རྒྱས་ཀྱི་ས་ལ༷་འགོ༷ད་པར་མཛ༷ད་པའི་ཚུལ་གྱིས་འ༷གྲོ་བ་ཀུན༷་ཀྱང་ཐ༷ར་པའི་ལ༷མ་དུ་འདྲེན༷་པར་མཛད་པ༷འོ༷། །དེའང་བསྡུ་ན་ཕྲིན་ལས་རྒྱ་ཆེ་བ་སེམས་ཅན་གྱི་གནས་རིས་ཁྱབ་པར་འཇུག་པ་དང༌། གཅིག་ཏུ་ཕན་པ་རྒྱུན་མི་ཆད་པ་འཁོར་བ་མ་སྟོང་གི་བར་དང༌། མཛད་པ་དུས་ལས་མི་ཡོལ་བར་མཁའ་ཁྱབ་གདུལ་བྱའི་དོན་དུས་མཉམ་དུ་མཛད་པ་དང་གསུམ་དུ་འདུ་སྟེ། བཞི་བརྒྱ་པ་ལས། སངས་རྒྱས་རྣམས་ཀྱི་མཛད་པ་ནི། །རྒྱུ་མེད་འགའ་ཡང་ཡོད་མ་ཡིན། །དབུགས་ཀྱང་སེམས་ཅན་རྣམས་ལ་ནི། །སྨན་སླད་ཁོ་ནར་ཡང་དག་འབྱུང༌། །ཞེས་དང༌། ལས་བརྒྱ་པ་ལས། རྒྱ་མཚོ་ཆུ་སྲིན་རྣམས་ཀྱི་རླབས། །དུས་ལས་ཡོལ་བར་གྱུར་སྲིད་ཀྱི། །གདུལ་བར་བྱ་བའི་སྲས་རྣམས་ལས། །སངས་རྒྱས་དུས་ལས་ཡོལ་མི་མངའ། །ཞེས་སོ། །
གསུམ་པ་དོན་བསྡུ་བ།
མདོར་ན་སངས་རྒྱས་ཀྱི་སའི་སྤངས་རྟོགས་ཀྱི་ཡོན་ཏན་མངོན་པར་བྱང་ཆུབ་པ་ཞི་བ་ཆོས་སྐུའི་ངང་ན་མཚན་དཔེ་དང་སྟོབས་སོགས་ཇི་སྙེད་ཅིག་བསྟན་པ་འདི༷་ད༷ག་རྣམ༷་གྲོལ༷་འབྲས༷་བུའི༷་མཆོ༷ག་ར༷བ་བླ་ན་མེད་པའི་མེ་ཏོག་རབ་ཏུ་རྒྱས་པའི་བྱང་ཆུབ་དམ་པ་སྟེ༷། དེ་ཡང་ལོག་ཞིག་ནས་མིན་པར་སྔར་གཞི་དུས་སུ་རང་ལ་ཡོད་པའི་འོ༷ད་གས༷ལ་བླ་མས་ངོ་སྤྲོད་པའི་དོན་ཉམས་སུ་བླངས་པས་སྒྲིབ་པ་མཐའ་དག་དང་བྲལ་བའི་འོད་གསལ་མཐ༷ར་ཐུག༷་པའམ་ཡོངས་སུ་རྫོགས་པ་མངོ༷ན་དུ༷་གྱུར༷་པ༷ས། འཇིག་རྟེན་གསུམ་གྱི་མགོན་པོ་ཆོས་ཀྱི་རྗེ་དོན་གཉིས་ལྷུན་གྱིས་གྲུབ་པའི་གོ་འཕང་ཐོབ་པ་ཡི༷ན་ནོ། །ཐེ༷ག་པ༷་ཆེ༷ན་པོ༷འི་མ༷ན་ང༷ག་གི༷་བསྟ༷ན་བཅོ༷ས་ཡི༷ད་བཞི༷ན་རི༷ན་པོ༷་ཆེ༷འི་མཛོ༷ད་ལ༷ས༑ སྒོམ༷་པ༷་མཐ༷ར་ཕྱིན༷་པ༷་འབྲས༷་བུའི༷་ལེ༷འུ་སྟེ༷་ཉི༷་ཤུ༷་རྩ༷་གཉི༷ས་པ༷འི་འགྲེལ་པ༷འོ།། །།
༈ གསུམ་པ་མཇུག་ཡོངས་སུ་རྫོགས་པའི་བྱ་བ་ལ། ཚུལ་ཇི་ལྟར་བརྩམས་པ་དང༌།དེ་ལྟར་བརྩམས་པའི་དགེ་བ་བསྔོ་བ་གཉིས། དང་པོ་ལ། དགོས་པ་དང་བཅས་པའི་གཞུང་ཇི་ལྟར་བརྩམས་ཚུལ་དང༌། རྩོམ་པ་པོ་ཅི་ལྟ་བུས་བརྩམས་ཚུལ་གཉིས། དང་པོ།
དེ༷་ལྟར༷་མདོ༷་དང་རྒྱུད༷་དང་དགོངས་འགྲེལ་དང་བླ་མ་དམ་པའི་མ༷ན་ང༷ག་རྣམས་ཀྱི་སྙིང༷་པོ༷འི་དོ༷ན་གཅིག་ཏུ་བསྡུས་ནས། དོན་དེ་ལྟ་བུ་ཕྱི་རབས་སྐལ༷་བཟ༷ང་རྣམ༷ས་ཀྱིས༷་ར༷བ་ཏུ༷་རྟོག༷ས་པར་བྱ༷་བའི་ཕྱི༷ར། དང་པོ་ཐོ༷ས་པའི་ཤེས་རབ་དང༌། དེ་ནས་བས༷མ་པ་དང་སྒོམ༷་པ༷འི་རིམ༷་པ༷་མ༷་ནོར༷་བ༷འི་ལམ་དེ་ཡིས་འཁོ༷ར་འད༷ས་སྤང༷་བླང༷་དུ་བྱ་བའི་ཚུལ༷་གྱིས༷་ལེག༷ས་པ༷ར་བཤ༷ད་པ་ཡིན་ནོ༑ ༑གཉིས་པ། དེ་ལྟ་བུའི་ཚུལ༷་འདི༷་ནི་རྩོམ་པ་པོ་ཐེག་པ་མཐའ་དག་གི་དོན་ལ་བློ༷་གྲོས༷་ཡང༷ས་པ༷འི་མཁྱེན་རབ་ནམ༷་མཁ༷འ་ལྟ་བུ་ལ༷། ཐོ༷ས་བས༷མ་སྒོམ༷་པ༷འི་ཆུ༷་འཛི༷ན་ཚད་མེད་པ་ར༷བ་ཏུ་འཁྲིག༷ས་ཏེ༷། འགྲོ་ཁམས་ལ་དམིགས་པའི་བྱང་ཆུབ་ཀྱི་སེམས་དྲི་མ་མེད་པ་ནི་གནས་སྐབས་ཕན༷་པ་དང༌། མཐར་ཐུག་བདེ༷་བར་འདོད་པའི་བརྩེ་བའི་གློག༷་ཕྲེང༷་རབ་ཏུ་གསལ་ཞིང༌། གདུལ་བྱའི་ཁམས་སུ་ཆོས་དབྱིངས་རབ་ཏུ་དགའི་ལེགས་བཤད་ཀྱི་འབྲུག༷་སྒྲ༷་སྒྲོག༷ས་པ༷་ལ༷ས་འཐོན་པའི་རི༷ན་ཆེ༷ན་ཆོ༷ས་ཆ༷ར་ལྷ་དང་བཅས་པའི་འཇི༷ག་རྟེ༷ན་ན་བསྟན་པ་གསལ་ཞིང་ཡུན་རིང་དུ་གནས་པའི་རྒྱན༷་དུ་གྱུར༷་པ་ཞིག་བརྩམ༷ས་སོ། །
གཉིས་པ་ལ་གཞུང་བརྩམས་པའི་དགེ་བ་བསྔོ་བ་དང༌། བསྔོ་བ་དེའི་དོན་བསྡུས་ཏེ་བསྔོ་བ་གཉིས། དང་པོ་ལ།
རིགས་ལྔ་ལས་རྣམ་སྣང་གང་ཆེན་མཚོ་ཐོབ་པར་བསྔོ་བ་ནི། བསོ༷ད་ནམ༷ས་བྱ་བའི་དངོས་པོ་རྣམས་ལས་ཆོས་སྐྱི་སྦྱིན་པ་མཆོག་ཏུ་གྱུར་པས་སྟོན༷་ཀ༷འི་ཟླ༷་བ་རྒྱས༷་པ་ད༷ང་འ༷དྲ་བ༷་ཤིན་ཏུ་དཀར་བ་དེས། འ༷གྲོ་བ་ཀུན༷་གྱི་ཆོ༷ས་དབྱིང༷ས་རྣམ་པར་ད༷ག་པ༷འི་ན༷མ་མཁ༷འ་ལ༷་ཤི༷ན་ཏུ༷་མི༷་གཡོ༷་བ་སྟེ། རྟག་ཏུ་མཉམ་པར་བཞག་པ་ཟ༷ག་མེ༷ད་ཀྱི་ཡེ་ཤེས་དང༌། མཚན་དཔེའི་རོལ་པས་འོག་མིན་ན་བྱང་སེམས་རྣམས་ཀྱི་དོན་རྟག་ཏུ་མཛད་པའི་ཐུག༷ས་རྗེ༷འི་ལྷ༷། མགོ༷ན་པོ༷་རྣམས་སྣང་གང༷་ཆེ༷ན་མཚོ༷ར་གྱུར༷་པ་དེ་ཐོ༷བ་པ༷ར་ཤོ༷ག་ཅིགརྡོ་རྗེ་མི་བསྐྱོད་པར་བསྔོ་བ་ནི། ཆོས་དཀར་ར༷བ་ཏུ་དགེ༷་བ་དྲི༷་མ་མེ༷ད་པ་བདུད་རྩིའི་ཆུ་ཀླུང་དུ་བཀོད་པ་ག༷ང་དེ༷ས་སྐྱེ༷་ད༷གུའི་ཚོ༷གས་འདི་ཀུན་གྱི་ཉོ༷ན་མོ༷ངས་པའི་རྙོ༷ག་མ་དང་བྲལ༷་ཞིང་མེ་ལོང་ལྟ་བུའི་ཡེ༷་ཤེས༷་ཀླུ༷་དབ༷ང་གིས་གན༷ས་སུ་གྱུར་པ་དང༌། གཏིང་དཔག་དཀའ་བས་ཟ༷བ་ཅིང་རྒྱ་ཆེའི་ཡང༷ས་པར་གྱུར་པའི་བ༷རྩེ་བའི་སྤྲིན༷་གསེར་གྱི་སྙིང༷་པོ༷་ཅན་དང༷་ལྡན༷་པ༷ར་ཤར་ཕྱོགས་མངོན་དགའི་ཞིང་གི་མགོ༷ན་པོ༷་མི༷་འཁྲུག༷ས་པའི་མཚོ༷་ཆེ༷ན་པོ་དེ་ཐོ༷བ་པ༷ར་ཤོ༷ག་ཅིགརིན་ཆེན་འབྱུང་གནས་སུ་བསྔོ་བ་ནི། ཡོ༷ན་ཏ༷ན་གྱི་ཚོག༷ས་རྒྱ་ཆེན་པོ་མང༷འ་བའི་མཆོ༷ག་དགེ༷་དྲི་༷མ་མེ༷ད་པ་དེ་ཉིད་ཀྱིས༷་རྒྱུ་ཚོ༷གས་གཉིས༷་ལ༷ས་གྲུབ་པ་ཡོ༷ན་ཏ༷ན་མ་ལུས་པ་རྫོ༷གས་པ༷འི་གཙོ༷་བོ། སྲིད༷་ཞི༷འི་བདེ༷་བ་མ་ལུས་པའི་འབྱུང༷་གནས་ཕན༷་བདེ༷འི་ཆ༷ར་འབ༷བ་པ༷། མགོ༷ན་པོ༷་རི༷ན་ཆེ༷ན་འབྱུང་ལྡན་ཡོན་ཏན་གྱི་འབྱོར༷་པ༷་མཐ༷འ་ཡ༷ས་པ་དེ་ཐོབ་པར་ཤོ༷ག་ཅིགསྣང་བ་མཐའ་ཡས་སུ་བསྔོ་བ་ནི། ཀུན་ཏུ་དགེ་བའི་དགེ༷་བ་འདི༷་ཡི༷ས་བད༷ག་དང༷་མཐའ་ཡས་པའི་འ༷གྲོ་བ༷་ཀུན༷། གནས་སྐབས་སུ་དུས་མ་ཡིན་པ་འཆི་བ་དང༌། མཐར་ཐུག་འཆི༷་བད༷ག་ལ༷་སོ༷གས་པའི་བ༷དུད་བཞི༷་པོ་རྣམ༷་པར་བཅོ༷མ་སྟེ༷། སྐྱེ༷་རྒ༷་ན༷་འཆི༷འི་མཚོ༷་ཆེ༷ན་ལ༷ས་སྒྲོལ༷་བ༷ར་བྱེད་པ་པོ། མགོ༷ན་པོ༷་ཚེ༷་མཐ༷འ་ཡ༷ས་པ༷་དེ་ཉིད་ཐོ༷བ་པ༷ར་ཤོ༷ག་ཅིགདོན་ཡོད་གྲུབ་པར་བསྔོ་བ་ནི། ཚིག་དོན་རྒྱན་གྱི་བཀོད་པ་ཕུན་སུམ་ཚོགས་པའི་ཡི༷ད་བཞི༷ན་དགེ༷་མཆོ༷ག་རྒྱ༷་ཆེ༷ན་ལྷུན༷་མཐོ༷་བ་འདི་ཡི༷ས། འ༷གྲོ་བ་ཀུན༷་ཀྱང་སྐྱེ་དགུ་མཐའ་དག་གི་འདོ༷ད་ད༷གུའི་རེ༷་བ་༷ཡིད་བཞིན་དུ་རྫོག༷ས་པ༷འི་དཔ༷ལ་མངའ་བའི་ཕྲིན༷་ལ༷ས་མཐ༷ར་ཕྱིན༷་པ། མཆོག་ཐུན་གྱི་དངོ༷ས་གྲུབ༷་ཆ༷ར་བཞིན་དུ་འབེ༷བས་པ༷འི་མགོ༷ན་པོ༷་དོ༷ན་ཀུན༷་གྲུབ༷་པ༷་ལས་རབ་རྫོགས་པའི་ཞིང་གི་འདྲེན་པ་དེ་ཐོ༷བ་པ༷ར་ཤོ༷ག་ཅིག
གཉིས་པ་ལ། གཏན་དང་སྐབས་ཀྱི་ཕན་བདེའི་རྒྱུར་བསྔོ་བ་དང༌། ཕན་བདེའི་རྒྱུའི་གཙོ་བོ་ཆོས་ཚུལ་རྒྱས་པའི་ཆེད་དུ་བསྔོ་བ་གཉིས། དང་པོ།
རིགས་ལྔའི་རྒྱལ་པོར་ཡོངས་སུ་བསྔོས་པ་ལས་བྱུང་བའི་ཡིད༷་བཞི༷ན་བ༷སྔོ་བ༷་རྒྱ༷་ཆེ༷ན་པོར་གྱུར༷་པ༷་དེ༷ས། ར༷ང་གཞ༷ན་སེམས་ཅན་ཐམས་ཅད་སྲི༷ད་པ༷འི་རྒྱ༷་མ༷ཚོ་ལ༷ས་བ༷རྒལ་ན༷ས་དྲུག་པ་རྡོ་རྗེ་འཆང་ཆེན་ཀུན་ཏུ་བཟང་པོའི་གོ་འཕང་ལ་གནས་པས་མཐར་ཐུག་གི་རེ་བ་འགྲུབ་ཅིང༌། གནས་སྐབས་སུ་ཚེ༷་རབ༷ས་ཀུན༷་ཏུ༷་སྒོ་གསུམ་གྱི་རྩོམ་པ་ཅི་བྱེད་གཞ༷ན་ལ་ཕ༷ན་ཕྱིར་བརྩོན་ཞི༷ང༌། ཆོས༷་ཀྱི་རྔ༷་བོ་ཆེ་བསྒྲག༷ས་པས༷་འཇི༷ག་རྟེན༷་གསུམ་དུ་གྲག༷ས་ཤིང་མ་རིག་པའི་མུན་པ་ཐམས་ཅད་བདག་ཁོ་ནས་བསལ་བར་ཤོག་ཅིག་ཅེས་སྤྱོད་པ་རླབས་པོ་ཆེར་བསྔོ་བའོ། །གཉིས་པ། བདག་གིས་གཅིག་ཏུ་ཕན་པའི་བློས་སྦྱར་བའི་ཆོས༷་ཚུལ༷་འདི༷་ཡང༷་ཉི༷་ཟླ༷འི་དཀྱིལ༷་འཁོར༷་བཞི༷ན་དུ་ཕྱོག༷ས་ཀྱི༷་ཐ༷་གྲུ༷་ཀུན༷་ཏུ༷་དར་ཞིང་རྒྱས་པས་གྲག༷ས་པའི་འོད་སྟོང་འཕྲོ་བར་གྱུར༷་ཏེ༷༑ འགྲོ་བ་ཀུན་གྱི་བློ༷་གྲོས༷་ཀྱི་པ༷དྨོ༷་རབ༷་ཏུ༷་རྒྱས༷་པར་བྱེད༷་ཅིང༷༌། སང༷ས་རྒྱས༷་ཀྱི་བསྟན༷་པ༷་རིན་པོ་ཆེ་དར༷་ཞིང༷་རྒྱས༷་པས་འགྲོ་བའི་བདེ་སྐྱིད་མངོན་པ༷ར་འཕེལ་བའི་དཔལ་དུ་འབར་བར་ཤོག༷་ཅིག བཞི་པ་མཇུག་གི་དོན་ལ་མཛད་བྱང་ནི། ཐེག༷་པ༷་ཆེན༷་པོ༷འི་མན༷་ངག༷་གི༷་བསྟ༷ན་བཅོ༷ས་ཡི༷ད་བཞི༷ན་རི༷ན་པོ༷་ཆེའི༷་མཛོ༷ད་ཅེ༷ས་བྱ༷་བ༷། རང༷་གཞ༷ན་གྱི་གྲུབ༷་པའི༷་མཐ༷འ་རྒྱ་མཚོ༷འི་ཕ༷་རོ༷ལ་ཏུ༷་སོ༷ན་པའི༷་དགེ༷་སློང༷་རྡོ༷་རྗེ༷་འཛི༷ན་པ༷་ཚུལ༷་ཁྲིམ༷ས་བློ༷་གྲོས༷་ཀྱིས༷་ལེག༷ས་པར༷་སྦྱར༷་བ༷་རྫོག༷ས་སོ༷། །དགེ༷འོ༷། །དགེ༷འོ༷། །དགེ༷འོ༷།། །།
ཞེས་ཐོག་ཐ་བར་གསུམ་ཀུན་ཏུ་དགེ་ལེགས་ཀྱི་སྣང་བ་ཆེན་པོས་མཛེས་པར་བྱས་པའོ༑ ༑སྨྲས་པ། ཟབ་དང་རྒྱ་ཆེའི་ཆོས་མཛོད་དག་བྱེད་གཏེར། །ཀུན་མཁྱེན་ཆོས་རྗེའི་མཁྱེན་རབ་ལྷུན་པོ་ཡིས། །བསྲུབས་ལས་ཉེར་ཐོན་ལེགས་བཤད་རི་བོང་ཅན། །མཁས་མང་དབང་ཕྱུག་རལ་པའི་རྩེ་ན་མཛེས། །ཐ་སྙད་ཤེས་བྱའི་ར་བས་ལེགས་བསྐོར་གཞིར། །ཐོས་བསམ་སྒོམ་པའི་རི་གླིང་བཀོད་ལེགས་ཤིང༌། །ངེས་དོན་མན་ངག་ཉི་ཟླའི་རྣ་ཆ་ཅན། །ཐུབ་བསྟན་མཛེས་པའི་རྒྱན་མཆོག་འདི་མཚུངས་སུ། །ཆོས་ཉིད་བདེན་པ་ལེགས་གཟིགས་འཕགས་ཆེན་གྱིས། །ཟང་ཟིང་མེད་པར་བརྩེ་བས་རྗེས་འཇུག་ལ། །ལེགས་འདོམས་རབ་འབྱམས་ཤེས་བྱའི་ཆས་ཚུལ་འབུམ། །གཅིག་བསྡོམས་འདི་འདྲ་གཞན་ན་འདུག་གམ་སོམས། །གཞན་བརྗོད་བྲག་ཆའི་ལད་མོས་ཡིད་ཚིམ་པའི། །དེང་སང་སྐྱེ་བོ་ཕལ་ལ་ཅི་ཆ་ཡང༌། །ཟོལ་མེད་སྔ་འགྱུར་བརྒྱུད་པ་འཛིན་རྣམས་ལ། །མན་ངག་རིན་ཆེན་སྲིད་གསུམ་འབྱོར་ལས་ལྷག །དེས་ན་མཁྱེན་བཟང་ཟུར་ཕུད་ལྔ་པའི་གར། །འཇམ་དཔལ་དགྱེས་པའི་ལེགས་བཤད་ཉི་གཞོན་གྱིས། །ཆེས་ཆེར་བཞད་པའི་རྣམ་འགྲེལ་པདྨ་དཀར། །དེང་དུས་སྤྱོད་ཡོད་བཀའ་དྲིན་མི་ཆེའམ། །དེ་སླད་དམ་པའི་བཀའ་དྲིན་གསོ་འདོད་དང༌། །སྐལ་མཉམ་གཞན་ལའང་ཕན་འདོད་ལྷག་བསམ་གྱིས། །བདག་བློ་དམན་ཞིང་སྦྱང་བའི་མཐུ་ཆུང་ཡང༌། །ཚུལ་འདིར་ཞུགས་ལ་སྤྲོ་བས་བརྩོན་པ་ལགས། །འདི་ན་བླ་མའི་གསུངས་དང་གཞུང་འགྲེལ་ལས། །ཅུང་ཟད་བཏུས་ལས་རང་བཟོ་མེད་རློམ་ཡང༌། །རྨོངས་དང་མ་རིག་འཁྲུལ་པས་བསླད་གྱུར་ན། །འཕགས་དང་མཁས་པའི་སྤྱན་སྔར་མི་འཆབ་མཐོལ། །དེ་ལས་བྱུང་བའི་རབ་དགེ་དྲི་མེད་ཀྱིས༑ ༑མཁའ་ཁྱབ་འགྲོ་ཀུན་ལམ་གྱི་སྣོད་གྱུར་ནས། །དཀའ་བ་མེད་པར་རྫོགས་སྨིན་སྦྱངས་མཐར་ཕྱིན། །ཁྱབ་བདག་དྲུག་པའི་གོ་འཕང་མངོན་བྱེད་ཤོག །ཆོས་ཚུལ་དྲི་མེད་ནོར་བུའི་རྒྱལ་མཚན་མཆོག །སྲིད་མཐའི་བར་དུ་མི་ཉམས་ཆེས་བརྟན་ཞིང༌། །ཕན་བདེའི་གྲུ་ཆར་ཕྱོགས་ཀྱི་མཐར་ཁྱབ་པའི། །གྲགས་པའི་རྔ་སྒྲས་ས་གསུམ་མཛེས་གྱུར་ཅིག །བདག་ཀྱང་སྐྱེ་ཀུན་སྔ་འགྱུར་བརྒྱུད་པ་ཡི། །རིང་ལུགས་དྲི་མེད་མཆོག་དང་མི་འབྲལ་ཞིང༌། །ཆོས་བརྒྱད་བྲལ་བའི་འཆད་རྩོད་རྩོམ་གསུམ་གྱིས། །བསྟན་པ་རིན་ཆེན་ཕྱོགས་བརྒྱར་སྤེལ་བྱེད་ཤོག །བཀྲ་ཤིས་གང་ཞིག་གཞི་རྒྱུད་འོད་གསལ་ཁམས། །ལམ་རྒྱུད་ཐོས་བསམ་སྒོམ་པས་ལེགས་སྦྱངས་པས། །འབྲས་རྒྱུད་སྐུ་དང་ཡེ་ཤེས་ཕྲིན་ལས་ཆེ། །མངོན་སྣང་དོན་གཉིས་འབྱོར་པས་མཛེས་གྱུར་ཅིག །ཅེས་པའང་ཀུན་མཁྱེན་བླ་མ་འཇམ་དཔལ་དགྱེས་པའི་ཞལ་སྔ་ནས་སྩལ་པའི་ས་བཅད་དང་རྩ་མཆན་གཉིས་རྩ་བར་བཟུང་རྗེ་དེ་ཉིད་ཀྱིས་མཛད་པའི་དཀའ་འགྲེལ་དང༌། གཞུང་གི་འགྲེལ་ཆེན་ལས་ཀྱང་ཚིག་རེ་གཉིས་བླང་སྟེ། འཇམ་མགོན་རྣམ་གསུམ་གྱི་ཞབས་རྡུལ་ལ་སྤྱི་བོས་རེག་པའི་སྙོམ་ལས་པ་འཇམ་དབྱངས་བློ་གྲོས་རྒྱ་མཚོས་རང་ལོ་ང་གསུམ་པ་ས་ཟླའི་ཚེས་ལ་དབང་ལུང་ཕྲན་ཚེགས་འཆད་སྤེལ་གྱི་ཞར་ལ་རང་གནས་བདེ་མཆོག་བཀྲ་ཤིས་དགེ་འཕེལ་གྱི་དབེན་སྤྱིལ་དུ་བྲིས་པའི་ཡི་གེ་པ་ནི་བསླབ་གསུམ་ལྡན་པ་ཨཽ་ཌི་ཡཱ་ནས་མཛད་པ་སྟེ། འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བའི་རྒྱུར་གྱུར་ཅིག། །།

༄༅། །པྲཱཀཽབརྟིཏིཡཱནནབསྱསཾགྷདྷེཤནསཾཀྵིབྟམཎིཀསྱཏམཱུརནཱམབིཧརཏིསྨ།
༄༅། །སྔ་འགྱུར་ཐེག་དགུའི་ཚོགས་བཤད་མདོར་བསྡུས་ནོར་བུའི་ཏམྦུ་ར་ཞེས་བྱ་བ་བཞུགས་སོ།།
ཤིན་ཏུ་ཞི་བ་དམ་པའི་དབྱིངས་ལས་བརྩེ་ཆེན་སྙིང་རྗེའི་སྤྲིན་བཀོད་དེ། །
མཐའ་ཀླས་གདུལ་བྱའི་མོས་པའི་རྗེས་འགྲོ་སྣ་ཚོགས་སྤྲུལ་སྐུའི་རྣམ་རོལ་གྱིས། །
ལམ་བདེན་བདུད་རྩིའི་གྲུ་ཆར་འབེབས་པས་རིགས་ཅན་གསུམ་གྱི་འགྲོ་ཀུན་ལ། །
ཐར་པ་མཆོག་གི་ངལ་འཚོ་སྦྱིན་མཛད་ཤཱཀྱའི་གཙོ་བོས་དགེ་ལེགས་མཛོད། །
གང་མཚན་ངོ་མཚར་ལྷ་ཡི་རྔ་སྒྲ་ཡིས། །
བག་མེད་སྲིད་པའི་འཇིགས་ལས་དབུགས་འབྱིན་ཞིང༌། །
རྣམ་གྲོལ་ཞི་བའི་དགའ་སྟོན་སྦྱིན་མཛད་པ། །
དཀོན་མཆོག་རིན་ཆེན་གསུམ་གྱིས་ཤིས་པ་རྩོལ། །
དགེ་ལེགས་བྱེ་བའི་དཔལ་གྱིས་འབྱོར་པའི་གཞི། །
དྲི་མེད་ཐུབ་བསྟན་ཡིད་བཞིན་དབང་གི་རྒྱལ། །
གངས་ལྗོངས་དད་བསོད་རྒྱལ་མཚན་རྩེ་མོ་རུ། །
འགོད་མཛད་མཁན་སློབ་ཆོས་གསུམ་སྤྱི་བོས་མཆོད། །
སྐད་གཉིས་སྨྲ་བ་བཻ་རོ་སྐ་ཅོག་ཞང༌། །
རྣམ་གསུམ་ཡོ་གའི་སྲོག་འཛིན་གཉགས་གནུབས་ཟུར། །
ལུང་རིགས་བྱེ་བའི་འབྱུང་གནས་རོང་ཀློང་སོགས། །
སྔ་འགྱུར་རིག་འཛིན་བརྒྱུད་པར་བཅས་ཀུན་རྒྱལ། །
ཁྱད་པར་ཆེར་སྙིགས་ལྔ་བརྒྱའི་ཐ་མ་རུ། །
ངེས་གསང་བསྟན་པའི་རྒྱལ་མཚན་སྲིད་མཐའ་རུ། །
སྒྲེང་མཛད་ཆོས་ཀྱི་རྒྱལ་པོ་སྨིན་གླིང་པ། །
ཡབ་སྲས་བརྒྱུད་པའི་བཀའ་དྲིན་སུ་ཡིས་དཔོག །
ངོ་མཚར་བཀའ་བབས་བདུན་ལྡན་མདོ་སྔགས་གླིང༌། །
རྒྱལ་བསྔགས་མཛོད་ལྔའི་ཤིང་རྟ་གུ་ཎའི་ཞབས། །
ལུང་རིགས་སེང་གེའི་སྒྲ་སྒྲོགས་ཨ་ཛི་ཏ། །
རྩོད་པའི་དུས་འདིར་རྒྱལ་བ་གཉིས་པ་ཡིན། །
རྒྱལ་བསྟན་ཡོངས་སུ་རྫོགས་པའི་ལྷུན་པོའི་རྩེར། །
ལུང་རིགས་རྩེ་བརྒྱ་འཆང་བའི་ལྷ་དབང་ཚོགས། །
བསྙིང་བྲལ་བཤད་སྒྲུབ་དགའ་སྟོན་དར་བའི་དཔལ། །
དེང་དུས་སྔ་འགྱུར་མཐོ་རིས་གྲོང་ན་མཛེས། །
དེ་ཕྱིར་བདག་བློ་ཤེར་བརྩོན་དམན་ན་ཡང༌། །
དམ་པའི་དྲིན་གྱིས་བསྐྱངས་པའི་བཀའ་དྲིན་དཔལ། །
རྗེས་སུ་འཚོ་སླད་ལེགས་བཤད་མཆོད་པའི་སྤྲིན། །
ཅུང་ཟད་འབུལ་བར་སྤྲོ་ལ་སྐབས་སྩོལ་ཅིག །
ཅེས་ཡུལ་དམ་པ་ལ་བསྔགས་ཤིང་ཤིས་པར་བརྗོད་པའི་ཚིགས་སུ་བཅད་པའི་དབྱངས་ཀྱི་དགེ་ལེགས་སུ་བྱ་བས་མདུན་བསུས་ནས། དེང་གི་ཆར་ལྷ་དང་བཅས་པའི་འགྲོ་བ་མཐའ་དག་གི་གཙུག་གི་ནོར་བུས་ཞབས་ཀྱི་པདྨ་ལ་ཡང་དང་ཡང་དུ་འདུད་ཅིང༌། རྨད་བྱུང་འཁོར་ལོ་གསུམ་གྱི་ཕྲིན་ལས་ཀྱིས་རྒྱལ་བསྟན་རིན་པོ་ཆེ་སྤྱི་དང༌། ཁྱད་པར་རང་ལུགས་གསང་ཆེན་སྔ་འགྱུར་གྱི་རིང་ལུགས་དྲི་མ་མེད་པ་ཉིད་འཛིན་སྐྱོང་སྤེལ་གསུམ་ལ་འགྲན་ཟླ་དང་བྲལ་བའི་མཐུ་ཐོབ་པ། དུས་གསུམ་རྒྱལ་བའི་སྤྱི་གཟུགས་མཆོག་གི་སྤྲུལ་པའི་སྐུ་རིན་པོ་ཆེ་དང༌། མཁན་སློབ་རིག་པ་འཛིན་པ་ལུང་རིགས་སྨྲ་བའི་ཁྱུ་མཆོག་ཆེན་པོ་རྣམས་ཀྱི་དབུ་མཛད། ལམ་བསླབ་པ་གསུམ་གྱིས་ཐུགས་རྒྱུད་ཡོངས་སུ་དུལ་ཞིང༌། ལུང་སྡེ་སྣོད་གསུམ་གྱི་འཆད་ཉན་ལ་རྟག་པར་ཐུགས་གཞོལ་བའི་འཕགས་ཚོགས་གསེར་རིའི་ཕྲེང་བཟང་ཚར་དུ་དངར་བའི་སྙན་ལམ་དུ༑ ཇི་སྐད་དུ། མཁས་མཆོག་དཔའ་བོས། ཡ་རབས་རྣམས་དང་འཕྲད་ན་སྐྱེས་ཀྱི་མཆོག །ཚོགས་ཀྱི་ནང་དུ་མཁས་པ་དགའ་བྱེད་ཡིན། །ཞེས་གསུངས་པ་ལྟར། སྐུ་གསུམ་སྟོན་པའི་རྣམ་གཞག་དང་འབྲེལ་བར་ཕུན་སུམ་ཚོགས་པ་ལྔས་ཁོག་ཕུབ་སྟེ། སྔ་འགྱུར་ཐེག་པ་རིམ་དགུའི་ལྟ་གྲུབ་ཀྱི་དབྱེ་བ་མདོ་ཙམ་ཞིག་ཞུ་ན།
ཐོག་མར་བསྟན་པ་རིན་པོ་ཆེ་གང་ལས་བྱུང་བའི་ཁུངས་སམ་བརྒྱུད་པའི་ཆེ་བ་ཕུན་སུམ་ཚོགས་པ་ལྔ་བཤད་པ་ལ་གསུམ་ལས། དང་པོ་ཆོས་སྐུའི་ཕུན་སུམ་ཚོགས་པ་ལྔ་ནི།
གནས་ཕུན་སུམ་ཚོགས་པ་འོག་མིན་ཆོས་དབྱིངས་སྤྲོས་པ་དང་བྲལ་བར། སྟོན་པ་ཕུན་སུམ་ཚོགས་པ་དཔལ་ཀུན་ཏུ་བཟང་པོ་ཉིད་གདོད་ནས་མངོན་པར་བྱང་ཆུབ་པའི་རང་བཞིན་དུ་བཞུགས་ནས། འཁོར་ཕུན་སུམ་ཚོགས་པ་ཡེ་ཤེས་རྒྱ་མཚོའི་ཚོགས་ལ། ཆོས་ཕུན་སུམ་ཚོགས་པ་རྫོགས་པ་ཆེན་པོ་སྒྲ་ཚིག་བྱ་རྩོལ་ལས་འདས་པ། དུས་ཕུན་སུམ་ཚོགས་པ་དུས་བཞི་མཉམ་པ་ཉིད་ཀྱི་ངང་དུ་གསུངས། གཉིས་པ་ལོངས་སྐུའི་ཕུན་སུམ་ཚོགས་པ་ལྔ་ནི༑ གནས་ཕུན་སུམ་ཚོགས་པ་རང་སྣང་སྟུག་པོ་བཀོད་པར། སྟོན་པ་ཕུན་སུམ་ཚོགས་པ་དྲུག་པ་རྡོ་རྗེ་འཆང་ཆེན་པོ་ཉིད་རང་རང་གི་རིགས་ཀྱི་གཙོ་བོར་སྣང་བས། འཁོར་ཕུན་སུམ་ཚོགས་པ་རང་ལས་མི་གཞན་པ་རིགས་ལྔའི་སངས་རྒྱས་ཞི་བ་དང་ཁྲོ་བོའི་རྣམ་རོལ་ཚད་མེད་པར་སྣང་བ་ལ། ཆོས་ཕུན་སུམ་ཚོགས་པ་རིག་པ་འཛིན་པའི་སྡེ་སྣོད་བསམ་གྱིས་མི་ཁྱབ་པ་ནང་རྒྱུད་སྡེ་གསུམ་གཙོ་བོར་གྱུར་པ། དུས་ཕུན་སུམ་ཚོགས་པ་རྟག་པ་རྒྱུན་གྱི་འཁོར་ལོར་གསུངས་པ་ཡིན་ལ། གསུམ་པ་སྤྲུལ་སྐུའི་ཕུན་སུམ་ཚོགས་པ་ནི་ཐེག་པ་ཆེ་ཆུང་དང༌། མདོ་སྔགས་གསར་སྙིང་གི་དགོངས་པས་འཆད་ཚུལ་ཐ་དད་པ་མང་ན་ཡང༌། རང་ལུགས་ཐུན་མིན་རྫོགས་པ་ཆེན་པོའི་དབང་དུ་བྱས་ན། སྟོན་པ་རྡོ་རྗེ་འཆང་ཉིད་ལོངས་སྤྱོད་རྫོགས་པའི་སྐུ་ལས་མ་གཡོས་བཞིན་དུ། འགྲོ་བ་རྣམས་ཀྱི་ཕུང་པོ་ལྔ་གནས་སུ་དག་པར་བྱ་བའི་ཕྱིར༑ ཕུན་སུམ་ཚོགས་པ་ལྔའི་ཚུལ་གྱིས་སྤྲུལ་པའི་རྣམ་རོལ་ལན་བཅུ་གཉིས་སུ་སྟོན་པར་མཛད་དེ། དང་པོ། ཡུལ་དགའ་ལྡན་བརྩེགས་པར། གནས་ཕུམ་སུམ་ཚོགས་པ་མེ་ཏོག་པདྨའི་ལྟེ་བར། སྟོན་པ་ཕུན་སུམ་ཚོགས་པ་ཁྱེའུ་སྣང་བ་དམ་པ་བསམ་གྱིས་མི་ཁྱབ་པ་ཉིད་བྱོན་ཏེ། བསྐལ་པ་བཟང་པོ་འདི་ལ་སངས་རྒྱས་སྟོང་དང༌། སེམས་དཔའ་གཉིས་ཀྱིས་འདུལ་བའི་མཚོན་བྱེད་དུ་འོད་ཀྱིས་སྣང་བའི་སངས་རྒྱས་སྟོང་རྩ་གཉིས་ཀྱིས་བསྐོར་བའི་འཁོར་ཕུན་ཚོགས་པ་ལ། ཆོས་ཕུན་སུམ་ཚོགས་པ་བསྟན་པ་ཀུན་གྱི་རྩ་བ་སྒྲ་ཐལ་འགྱུར་རྩ་བའི་རྒྱུད༑ དུས་ཕུན་སུམ་ཚོགས་པ་ཚེ་ལོ་དཔག་ཏུ་མེད་པའི་དུས་སུ་གསུངས་ཏེ། ལྷའི་བུ་དགའ་བྱེད་དབང་ཕྱུག་དང༌། ཉི་མ་རབ་ཏུ་སྣང་བྱེད་གཉིས་ཀྱིས་བསྡུས་སོ། །གཉིས་པ། གནས་ཕུན་སུམ་ཚོགས་པ་འཇིག་རྟེན་མི་མཇེད་དུ། སྟོན་པ་ཕུན་སུམ་ཚོགས་པ་ཁྱེའུ་མི་འཁྲུགས་པ་ཉིད་འོད་ལྔའི་སྒོ་ང་ལས་འཁྲུངས་ཏེ། འཁོར་ཕུན་སུམ་ཚོགས་པ་མཁའ་འགྲོ་མ་འབུམ་ཕྲག་གཉིས་ལ། ཆོས་ཕུན་སུམ་ཚོགས་པ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྒྱུད་ལྔ། དུས་ཕུན་སུམ་ཚོགས་པ་ཚེ་ལོ་བྱེ་བ་ཐུབ་པའི་དུས་སུ་གསུངས། གསུམ་པ། གནས་ཕུན་སུམ་ཚོགས་པ་དྲོད་གཤེར་འདུས་པ་འོད་ཀྱི་སྤུངས་པར། སྟོན་པ་ཕུན་སུམ་ཚོགས་པ་འཇམ་དཔལ་འཇིག་པ་སྐྱོབ་པའི་ཡིད་ཅེས་བྱ་བས། འཁོར་ཕུན་སུམ་ཚོགས་པ་བྱང་ཆུབ་སེམས་དཔའ་འབུམ་ཕྲག་དྲུག་ལ། ཆོས་ཕུན་ཚོགས་པ་འཁོར་བ་དོང་སྤྲུགས། རྨ་བྱ་འཇིང་བསྣོལ། འབྱུང་བཞི་ཟད་པའི་རྒྱུད་སོགས། དུས་ཕུན་སུམ་ཚོགས་པ་ཚེ་ལོ་བདུན་པའི་དུས་སུ་གསུངས། བཞི་པ། གནས་ཕུན་སུམ་ཚོགས་པ་ཆགས་འབྱུང་མངལ་དུ་སྣང་བར། སྟོན་པ་ཕུན་སུམ་ཚོགས་པ་གཞོན་ནུ་རོལ་པ་རྣམ་པར་བརྩེ་བས། འཁོར་ཕུན་སུམ་ཚོགས་པ་གནོད་སྦྱིན་དང་བྲག་སྲིན་སྟོང་ཕྲག་གཅིག་ལ། ཆོས་ཕུན་སུམ་ཚོགས་པ་སེམས་སྡེ་རྩ་བའི་རྒྱུད་ལྔ། ཡན་ལག་གི་རྒྱུད་དྲུག་སྟེ་བཅུ་གཅིགདུས་ཕུན་སུམ་ཚོགས་པ་ཚེ་ལོ་བརྒྱད་ཁྲི་བའི་དུས་སུ་གསུངས། ལྔ་པ། གནས་ཕུན་སུམ་ཚོགས་པ་འཚོ་བྱེད་གཞོན་ནུའི་ལྡུམ་རར། སྟོན་པ་ཕུན་སུམ་ཚོགས་པ་དྲུག་པ་རྡོ་རྗེ་འཆང་གིས། འཁོར་ཕུན་སུམ་ཚོགས་པ་སངས་རྒྱས་རབ་བདུན་ལ། ཆོས་ཕུན་སུམ་ཚོགས་པ་ཕ་རོལ་དུ་ཕྱིན་པ་དྲུག དུས་ཕུན་སུམ་ཚོགས་པ་ཚེ་ལོ་བདུན་ཁྲི་བའི་དུས་སུ་གསུངས། དྲུག་པ། གནས་ཕུན་སུམ་ཚོགས་པའི་རིརབ་ཀྱི་བྱང་ཕྱོགས་དུར་ཁྲོད་མེ་རི་འབར་བར། སྟོན་པ་ཕུན་སུམ་ཚོགས་པ་གཞོན་ནུ་དཔའ་བོ་སྟོབས་ལྡན་ཆེན་པོ་ལ། འཁོར་ཕུན་སུམ་ཚོགས་པ་བྱང་ཆུབ་སེམས་དཔའ་སྤྲིན་གྱི་ཤུགས་ཅན་བདུན་དང༌། མཁའ་འགྲོ་མ་དང་ལྷ་ཀླུ་ལ་སོགས་པ་དཔག་ཏུ་མེད་པར། ཆོས་ཕུན་སུམ་ཚོགས་པ་རིག་པ་རང་ཤར་ཆེན་པོའི་རྒྱུད་ལ་སོགས་པ་མངོན་སུམ་འོད་གསལ་གྱི་རྒྱུད་རྣམས་དང༌། གཞན་ཡང་དཔག་ཏུ་མེད་པ། དུས་ཕུན་སུམ་ཚོགས་པ་ཚེ་ལོ་དྲུག་ཁྲི་པའི་དུས་སུ་གསུངས། བདུན་པ། གནས་ཕུན་སུམ་ཚོགས་པ་སྲིན་པོའི་ཡུལ་རུ་ལུའི་སྒྲ་དང་ལྡན་པའི་བྲག་ཕུག་ཏུ། སྟོན་པ་ཕུན་སུམ་ཚོགས་པ་དྲང་སྲོང་ཁྲོས་པའི་རྒྱལ་པོས། འཁོར་ཕུན་སུམ་ཚོགས་པ་སྲིན་པོ་བྱེ་བ་གཅིག་ལ། ཆོས་ཕུན་སུམ་ཚོགས་པ་རག་པ་འདུས་པའི་རྒྱུད་བཅུ་སོགས། དུས་ཕུན་སུམ་ཚོགས་པ་ཚེ་ལོ་ཁྲི་པའི་དུས་སུ་གསུངས། བརྒྱད་པ། གནས་ཕུན་སུམ་ཚོགས་པ་བྱ་རྒོད་སྤུངས་པར། སྟོན་པ་ཕུན་སུམ་ཚོགས་པ་གསེར་འོད་དམ་པས། འཁོར་ཕུན་སུམ་ཚོགས་པ་ཉན་ཐོས་གྲངས་མེད་པ་ལ། ཆོས་ཕུན་སུམ་ཚོགས་པ་འདུལ་བ་ཁྲི་ཕྲག་དཔག་ཏུ་མེད་པ། དུས་ཕུན་སུམ་ཚོགས་པ་ཚེ་ལོ་ལྔ་སྟོང་པའི་དུས་སུ་གསུངས། དགུ་པ། གནས་ཕུན་སུམ་ཚོགས་པ་སོག་པོ་གཡུ་ཡི་སྨིན་མ་ཅན་གྱི་ཡུལ་བྱང་ཆུབ་ཀྱི་ཤིང་དྲུང་དུ། སྟོན་པ་ཕུན་སུམ་ཚོགས་པ་བརྩེ་བས་རོལ་པའི་བློ་གྲོས་ཀྱིས། འཁོར་ཕུན་སུམ་ཚོགས་པ་བྱང་སེམས་དཔག་ཏུ་མེད་པ་ལ། ཆོས་ཕུན་སུམ་ཚོགས་པ་འཕྲ་རྒྱུད་བདུན་ལ་སོགས་པ་རྣམས། དུས་ཕུན་གསུམ་ཚོགས་པ་ཚེ་ལོ་སྟོང་གི་དུས་སུ་གསུངས། བཅུ་པ། གནས་ཕུན་སུམ་ཚོགས་པ་བྱ་རྒོད་སྤུངས་པར༑ སྟོན་པ་ཕུན་སུམ་ཚོགས་པ་འོད་སྲུང་བགྲེས་པོས། འཁོར་ཕུན་སུམ་ཚོགས་པ་སྐར་མ་འོད་བཟང་ལ་སོགས་པ་བདུན་ལ། ཆོས་ཕུན་སུམ་ཚོགས་པ་མདོ་སྡེ་དང༌། ཀྲི་ཡ་དང༌། ལུང་ཨ་ནུ་ཡོ་ག་ལ་སོགས་པ་ཁྲི་ཕྲག་བརྒྱད། དུས་ཕུན་སུམ་ཚོགས་པ་ཚེ་ལོ་ལྔ་བརྒྱ་པའི་དུས་སུ་གསུངས། བཅུ་གཅིག་པ། གནས་ཕུན་སུམ་ཚོགས་པ་རྡོ་རྗེའི་གདན་དུ། སྟོན་པ་ཕུན་སུམ་ཚོགས་པ་མངོན་རྫོགས་རྒྱལ་པོས། འཁོར་ཕུན་སུམ་ཚོགས་པ་རིགས་གསུམ་མགོན་པོ་ལ། ཆོས་ཕུན་སུམ་ཚོགས་པ་ངེས་པ་དོན་གྱི་ཐེག་པ་འབའ་ཞིག དུས་ཕུན་སུམ་ཚོགས་པ་ཚེ་ལོ་སུམ་བརྒྱ་པའི་དུས་སུ་གསུངས། བཅུ་གཉིས་པ་ནི། གནས་ཕུན་སུམ་ཚོགས་པ་ཝཱ་རཱ་ཎ་སཱི་ལ་སོགས་པར། སྟོན་པ་ཕུན་སུམ་ཚོགས་པ་ཤཱཀྱ་ཐུབ་པས། ཆོས་ཕུན་སུམ་ཚོགས་པ་སྡེ་སྣོད་གསུམ་ལ་སོགས་པ། འཁོར་ཕུན་སུམ་ཚོགས་པ་ཉན་ཐོས་དང༌། བྱང་ཆུབ་སེམས་དཔའ་དང༌། ལྷ་དང་ཀླུ་ལ་སོགས་པ་དཔག་ཏུ་མེད་པར། དུས་ཕུན་སུམ་ཚོགས་པ་ཚེ་ལོ་བརྒྱ་ཐུབ་པའི་དུས་སུ་གསུངས་སོ། །
དེ་ལས་ཁྱད་པར་ད་ལྟའི་དུས་སུ་འབྲས་བུ་རྡོ་རྗེ་ཐེག་པ་བྱོན་ཚུལ་ནི། དགོངས་པ་ལུང་སྟོན་ལས། རྒྱུ་ལ་མོས་པར་རྒྱུ་ཆོས་ཀྱི། །འཁོར་ལོ་རབ་ཏུ་བསྐོར་བྱས་ནས། རྡོ་རྗེ་ཐེག་པའི་ཉེ་ལམ་ཞིག །མ་འོངས་དུས་ན་འབྱུང་བར་འགྱུར། །ཞེས་ལུང་བསྟན་པ་ལྟར། སྟོན་པ་མཆོག་གི་སྤྲུལ་པའི་སྐུ་ཐུབ་པ་ཆེན་པོ་ཉིད་འཇིག་རྟེན་འདི་ན་མི་སྣང་ནས་ལོ་ཉི་ཤུ་རྩ་བརྒྱད་ན། རི་མ་ལ་ཡ་ཡི་རྩེ་མོར། སྟོན་པ་གསང་བའི་བདག་པོས། འཁོར་དམ་པའི་རིགས་ཅན་དྲྭ་མ་ལྔ་སོགས་ལ། སྔར་འོག་མིན་སོགས་སུ་གསུངས་པའི་གསང་བའི་ཏནྟྲ་རྣམས་སླར་ཡང་བཟླས་ཏེ་གསུངས་པ། སྐལ་ལྡན་རྒྱལ་པོ་ཛཿསོགས་རིག་པ་འཛིན་པ་རྣམས་ལས་བརྒྱུད་དེ་མི་ཡུལ་དུ་དར་བར་མཛད་པ་དང༌། སྒྲུབ་སྡེ་རྣམས་མཁའ་འགྲོ་མ་ལས་ཀྱི་དབང་མོ་ཆེས་མཆོད་རྟེན་བདེ་བྱེད་བརྩེགས་པར་སྦས་པ་གྲུབ་པ་བརྙེས་པའི་སློབ་དཔོན་རྣམ་བརྒྱད་ཀྱིས་སྤྱན་དྲངས་པ་དང༌། རྫོགས་པ་ཆེན་པོའི་རྒྱུད་འབུམ་ཕྲག་དྲུག་ཅུ་རྩ་བཞི་སྤྲུལ་པའི་སྐུ་དགའ་རབ་རྡོ་རྗེ་སྟོན་པ་རྡོ་རྗེ་སེམས་དཔའ་ལས་དངོས་སུ་གསན་ཅིང་སྤེལ་བར་མཛད་པས་མཚོན། མདོ་སྒྱུ་སེམས་གསུམ་སོ་སོའི་བབས་ལུགས་དང་བརྒྱུད་པའི་ལོ་རྒྱུས་ཁྱད་འཕགས་ངོ་མཚར་ཅན་མཐའ་ཡས་པ་ཞུ་རྒྱུ་ཡོད་མོད། ད་རེས་ཀྱི་སྐབས་སུ་དེ་ཙམ་ལགས། དེ་ལས་བྱུང་བའི་བསྟན་པ་དམ་པའི་ཆོས་ཀྱི་རྣམ་པར་གཞག་པ་ལའང༌། སྤྱིར་ལངྐར་གཤེགས་པ་ལས། ཇི་སྲིད་སེམས་ནི་འཇུག་པའི་བར། །ཐེག་པའི་མཐའ་ལ་ཐུག་པ་མེད། །ཅེས་གསུངས་པ་ལྟར། གདུལ་བྱ་སེམས་ཅན་གྱི་ཁམས་དབང་བསམ་པ་དང་མཐུན་པར་ཆོས་སྒོ་བསམ་གྱིས་མི་ཁྱབ་པ་ཞིག་གསུངས་པས་འདི་ཙམ་ཞེས་སུས་ཀྱང་ཚད་བཟུང་དུ་མེད་མོད་ད་ལམ་གྱི་སྐབས་སུ་སྔ་འགྱུར་རང་སྐད་ཐུན་མིན་སྤྱི་མདོ་དགོངས་པ་འདུས་པ་ལས། ལངྐའི་བདག་པོ་གཞན་ཡང་གང༌། །དོན་དམ་ངེས་པའི་ཐེག་པ་ནི། །གསུམ་དུ་ངེས་པར་བསྟན་པ་སྟེ། །ཀུན་འབྱུང་འདྲེན་དང་དཀའ་ཐུབ་རིག །དབང་བསྒྱུར་ཐབས་ཀྱི་ཐེག་པའོ། །ཞེས་གསུངས་པར་ལྟར། དེ་རེ་རེ་ལའང་དབང་པོའི་ཁྱད་པར་གྱིས་གསུམ་གསུམ་གྱིས་དབྱེ་བའི་ཐེག་པ་རིམ་པ་དགུའི་རྣམ་བཞག་མདོ་ཙམ་ཞུ་བ་ལ། སྤྱིར་ཡཱ་ན་ཞེས་པའི་སྒྲ་ལས་ཁྱོགས་སམ་བཞོན་པ་ལ་འཇུག་སྟེ། རང་ལམ་གང་ལ་ཞུགས་ཀྱང་དེའི་འབྲས་བུ་ལ་སྦྱོར་ནུས་པའི་དོན་གྱིས་ནི་ཐེག་པ་ཞེས་བྱ། དེ་ལའང་ནང་གི་དབྱེ་བ། ཐབས་གང་གིས་མཐར་ཕྱིན་པར་བསྒྲུབས་པས་འབྲས་བུ་འཇིག་རྟེན་ལས་འཕགས་མ་ནུས་པ་དང་ནུས་པའི་ཁྱད་པར་ལས་འཇིག་རྟེན་པ་དང༌། འཇིག་རྟེན་ལས་འདས་པའི་ཐེག་པ་གཉིས་ཏེ། རང་ཤར་ལས། ཀྱེ་ཧོ་གསང་བའི་རྡོ་རྗེ་འཛིན། །ང་ཡི་ཐེག་པ་བསམ་ཡས་ཀྱང༌། །བཤད་ལུགས་རྣམ་པ་གཉིས་སུ་འདུས། །འཁོར་བ་དང་ནི་མྱ་ངན་འདས། །ཞེས་སོ། །
དང་པོ་འཇིག་རྟེན་པའི་ཐེག་པ་ལ། སོར་བཞག་ལྷ་མིའི་ཐེག་པ་དང༌། འཕྲོས་དོན་མ་རྟོགས་ལོག་རྟོགས་ཀྱི་ལྟ་བ་བཤད་པ་གཉིས་ལས། དང་པོ་ལ་གསུམ། ངོ་བོ། ངེས་ཚིགདབྱེ་བའོ། །དང་པོ་ངོ་བོ་ནི།
ལྷ་མིའི་བདེ་བ་མཐར་ཐུག་གི་བར་དུ་འགོད་པའི་ཐབས་གང་ཞིགའཁོར་བ་ལས་འཕགས་མི་ནུས་པའོ། །གཉིས་པ་ངེས་ཚིག་ནི། ལྷ་མིའི་བདེ་འབྲས་སྤྱི་དང་ཁྱད་པར་ཁམས་གོང་མ་གཉིས་ཙམ་ལ་སྦྱོར་ཞིང་འགོད་ནུས་པའི་ཕྱིར་ཐེག་པའོ། །
གསུམ་པ་དབྱེ་བ་ལ་དྲུག་ལས། འཇུག་པའི་སྒོ་ནི། ངན་སོང་གསུམ་མམ་ས་འོག་མ་རྣམས་ནི་སྡུག་བསྔལ་བ་དང་མ་ཞི་བའི་རང་བཞིན་ཅན་དུ་མཐོང་ནས། དེར་སྐྱེ་བའི་རྒྱུ་མི་དགེ་བའི་ལས་རྣམས་དང༌། ས་འོག་མའི་རང་སའི་སྐྱོན་རྣམས་སྤོང་བའི་སྒོ་ནས་འཇུགལྟ་བ་ནི། འཇིག་རྟེན་ཕ་རོལ་ཡོད་པ་དང༌། ལས་རྒྱུ་འབྲས་མི་བསླུ་བའི་ཚུལ་ལ་ཡིད་ཆེས་པ་སྟེ་འཇིག་རྟེན་པའི་ཡང་དག་པའི་ལྟ་བ་ཞེས་བྱ། ཚུལ་ཁྲིམས་ནི། ལུས་ངག་ཡིད་གསུམ་གྱི་སྒོ་ནས་མི་དགེ་བ་བཅུ་པོ་སྤོང་བའི་ཚུམ་ཁྲིམས་ཏེ་དུས་དང་གཏན་ཁྲིམས་ཅི་རིགས་པ། སྒོམ་པ་ནི། སྤྱི་རང་གི་འབྲས་བུ་འབྱིན་ནུས་ཀྱི་བར་དུ་གོམས་པར་བྱེད་པ་སྟེ། བྱེ་བྲག་བསམ་གཏན་བཞི་དང༌། གཟུགས་མེད་པ་བཞིའི་སྙོམས་འཇུག་ལ་གོམས་པར་བྱེད་པའོ། །སྤྱོད་པ་ནི། མི་དགེ་བ་བཅུའི་ལྡོག་ཕྱོགས་ཟག་བཅས་ཀྱི་དགེ་བ་བཅུ་དང་བསྙེན་གནས་བསྲུང་བ། བྱམས་སོགས་ཚད་མེད་བཞི་ལ་སྤྱོད་པའོ། །འབྲས་བུ་ནི། དགེ་བའི་ལས་སྟོབས་ཆེ་ཆུང་གིས་གླིང་བཞིའི་མི་དང་འདོད་ལྷ་དྲུག་སྟེ། མཐོ་རིས་ཀྱི་གནས་བཅུ་དང༌། ཁྱད་པར་བསམ་གཟུགས་ཀྱི་ཏིང་འཛིན་གང་ལ་གོམས་པ་དེ་སྟོབས་ཆེ་ཆུང་གིས་གཟུགས་དང་གཟུགས་མེད་ཀྱི་གནས་རྣམས་ཏེ། སྒྱུ་འཕྲུལ་རྒྱས་པ་ལས། དགེ་བཅུ་སྤྱད་ཅིང་མི་དགེ་སྤོང་བྱེད་པ། །འདོད་ཁམས་ལྷ་དང་མི་རུ་སྐྱེ་བའི་རྒྱུ། །ཚད་མེད་བཞི་སྤྱོད་མི་གཡོ་སྒོམ་བྱེད་པ། །ཚངས་གནས་ལ་སོགས་སྐྱེ་བའི་རྒྱུ་ཡིན་ནོ། །ཞེས་སོ། །འདི་ལ་ལྷ་མིའི་ཐེག་པ་དང་ཚངས་པའི་ཐེག་པ་ཞེས་གཉིས་སུ་དབྱེ་བའང་ཡོད་དོ། །གཉིས་པ་ནི། མན་ངག་ལྟ་བའི་ཕྲེང་བར་བཞི་གསུངས་ཏེ། དེ་ལ་ཕྱལ་བ་ནི། ཆོས་ཐམས་ཅད་རྒྱུ་དང་འབྲས་བུ་ཡོད་མེད་དུ་མ་རྟོགས་ཏེ་ཀུན་ཏུ་རྨོངས་པའོ། །རྒྱང་འཕེན་ནི། ཚེ་སྔ་ཕྱི་ཡོད་མེད་དུ་མ་རྟོགས་ཤིང༌། ཚེ་གཅིག་ལ་བཙན་ཕྱུག་དང་མཐུ་སྟོབས་སྒྲུབ་པ་སྟེ། འཇིག་རྟེན་པའི་གསང་ཚིག་ལ་བརྟེན་པའོ། །མུར་ཐུག་པ་ནི། ཆོས་ཐམས་ཅད་ལ་རྒྱུ་དང་འབྲས་བུ་མེད་པ་སྟེ། ཚེ་གཅིག་ལ་སྐྱེས་པའི་ཆོས་ཐམས་ཅད་གློ་བུར་དུ་སྐྱེས་ནས་མཐའ་ཆད་པར་ལྟ་བའོ། །མུ་སྟེགས་པ་ནི། ཆོས་ཐམས་ཅད་ལ་ཀུན་ཏུ་བརྟགས་པས་བདག་རྟག་པ་ཞིག་ཡོད་པར་བལྟ་བ་སྟེ། དེ་ལ་ཡང་རྒྱུ་མེད་ལ་འབྲས་བུ་ཡོད་པར་ལྟ་བ་དང་རྒྱུ་འབྲས་ལོག་པར་ལྟ་བ་དང༌། རྒྱུ་ཡོད་པ་ལ་འབྲས་བུ་མེད་པར་ལྟ་བ་སྟེ་འདི་དག་ནི་མ་རིག་པའི་ལྟ་བའོ། །ཞེས་སོ། །དེ་ལས་སྔ་མ་རྣམས་གོ་སླ་ལ། ཕྱི་མ་ལས༑ རྒྱུ་མེད་ལ་འབྲས་བུ་ཡོད་པར་ལྟ་བ་ནི་རང་བཞིན་རྒྱུར་ལྟ་བ་སྟེ་ཆོས་ཐམས་ཅད་ངོ་བོ་ཉིད་ཀྱིས་བྱུང་བར་འདོད་པའོ། །རྒྱུ་འབྲས་ལོག་པར་ལྟ་བ་ནི་དབང་ཕྱུག་རྒྱུར་ལྟ་བ་སྟེ་དེ་མཉེས་པའི་སླད་དུ་སྲོག་ཆགས་མང་པོའི་སྦྱིན་སྲེག་སོགས་མི་དགེ་བའི་ལས་ཀྱིས་འབྲས་བུ་མཐོ་རིས་ཀྱི་བདེ་བ་ཐོབ་པར་འདོད་པའོ། །རྒྱུ་ཡོད་ལ་འབྲས་བུ་མེད་པར་ལྟ་བ་ནི་བྱེད་པོ་རྒྱུར་ལྟ་བ་སྟེ། བདག་བྱེད་པ་པོ་རྟག་གཅིག་རང་དབང་བས་བྱས་པའི་འབྲས་བུའི་ཆོས་རྣམས་ངོ་བོ་མི་རྟག་ཅིང་མཐར་རྒྱུན་ཆད་པར་འདོད་པའོ། །
གཉིས་པ་འཇིག་རྟེན་ལས་འདས་པའི་ཐེག་པ་ནི།
སྤྱིར་དཀོན་མཆོག་གསུམ་ལ་སྐྱབས་སུ་བཟུང་ཞིང་ལྟ་བ་བཀའ་རྟགས་ཀྱི་ཕྱག་རྒྱ་བཞི་ཁས་ལེན་པ་དང༌། ཡང་དག་པའི་བསླབ་པ་གསུམ་ལ་སློབ་པས་འབྲས་བུ་སྲིད་རྩེ་ལས་བརྒལ་ནུས་པའི་ཕྱིར་སྔ་མ་ལས་ཁྱད་པར་དུ་འཕགས་པའོ། །དེ་ལའང་གཉིས་ཏེ། ཀུན་བྱེད་ལས། ཐེག་པ་རྣམ་པ་གཉིས་ཡིན་ཏེ། །མཚན་ཉིད་རྒྱུ་ཡི་ཐེག་པ་དང༌། །འབྲས་བུ་རྡོ་རྗེ་ཐེག་པའོ། །ཞེས་དང༌། ཐལ་འགྱུར་ལས། རྒྱུ་ལ་གསུམ་དང་འབྲས་ལ་གཉིས། །གཉིས་པོ་ལས་ཕྱེ་དྲུག་ཏུ་འགྱུར། །འདི་དག་དབང་པོའི་རིམ་པས་སོ། །ཞེས་གསུངས་པས།
དང་པོ་མཚན་ཉིད་རྒྱུའི་ཐེག་པའམ་ཀུན་འབྱུང་འདྲེན་པའི་ཐེག་པ་དེ་ལའང་གསུམ་སྟེ། ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའི་ཐེག་པའོ། །དང་པོ་ཉན་ཐོས་ཀྱི་ཐེག་པའི་ངོ་བོ་ནི།
འཁོར་བ་ནས་རང་གཅིག་པུ་ཐར་འདོད་ཀྱི་བློས་གང་ཟག་གི་བདག་མེད་རྟོགས་པའི་ཐབས་སུ་གྱུར་པའོ། །ངེས་ཚིག་ནི། ཤྲ་བ་ཀཿཞེས་པའི་སྒྲ་ཉན་པ་དང་ཐོས་པ་གཉིས་ཀ་ལ་འཇུག་པས་ཉན་ཐོས་སམ། ཡུལ་གཅིག་ལས་ཐོས་ཤིང་ཡུལ་གཅིག་ལ་སྒྲོགས་པའི་ཕྱིར་ཐོས་སྒྲོགས་ཞེས་བྱའོ། །དབྱེ་བ་ལས། འཇུག་སྒོ་ནི༑ འཁོར་བ་མཐའ་དག་སྡུག་བསྔལ་གྱི་རང་བཞིན་དུ་མཐོང་བས་ཡིད་སྐྱོ་ནས། རང་ཉིད་ཞི་བདེ་དོན་གཉེར་གྱི་བསམ་པས། ཡུལ་བདེན་པ་བཞི་ལ་དམིགས་ཏེ་རྒྱུ་འབྲས་སྤང་བླང་གི་སྒོ་ནས་འཇུགལྟ་བ་ནི། གཟུང་ཡུལ་དངོས་པོ་རགས་སྣང་འདི་གཉེན་པོ་དང་བློས་གཞིག་ཅིང་གཞོམ་དུ་རུང་བའི་ཕྱིར་དང༌། འཛིན་པ་སེམས་ཀྱི་རྒྱུན་དུས་གསུམ་ཆས་གཞིག་ཏུ་རུང་བའི་ཕྱིར། གཟུང་འཛིན་རགས་པ་འདི་ཀུན་རྫོབ་ཏུ་སྣང་བ་ཙམ་ལས་རང་བཞིན་མེད་པས་གང་ཟག་གི་བདག་ངོ་བོ་ཉིད་ཀྱིས་མེད་པར་རྟོགས་ཀྱང༌། གཟུང་ཡུལ་དངོས་པོ་རགས་སྣང་རྩོམ་གཞི་རྡུལ་ཕྲ་རབ་འདི་ལ་གཉེན་པོ་དང་བློས་གཞོམ་དུ་མེད་པ་དང༌། འཛིན་སེམས་སྐད་ཅིག་མ་དུས་ཀྱི་ཆ་དང་བྲལ་བས་གཟུང་འཛིན་ཕྲ་བ་དོན་དམ་དུ་འདོད་པའི་ཕྱིར་ཆོས་ཀྱི་བདག་མེད་མ་རྟོགས་པ་སྟེ། དབྱེ་ན་བྱེ་མདོ་གཉིས་སོ། །ཚུལ་ཁྲིམས་ནི། སོར་ཐར་རིགས་བརྒྱད་གང་རུང་ངམ། ཁྱད་པར་སངས་རྒྱས་ཀྱི་རྗེས་སུ་མཐུན་པར་སློབ་དགོས་པའི་ཕྱིར༑ མཆོག་དགེ་སློང་གི་སྡོམ་པ་ལ་བརྟེན་པར་བྱ་སྟེ། དེ་དག་ཀྱང་ཟེ་ཆེན་མ་ཧཱ་པཎྜི་ཏས་མཛད་པའི་ཐེག་དགུའི་རྣམ་བཞག་ལས། སོ་ཐར་རིགས་བརྒྱད་གང་རུང་གི། །སྡོམ་པ་ལེགས་བསྲུང་ཚུལ་ཁྲིམས་ཏེ། །བསྙེན་གནས་དགེ་བསྙེན་ཕ་མ་དང༌། །དགེ་ཚུལ་ཕ་མ་དགེ་སློབ་མ། དགེ་སློང་ཕ་མ་སོ་ཐར་བརྒྱད། །སྡོམ་པ་གསོད་རྐུ་རྫུན་སྨྲ་བ། །འདོད་ལོག་རྩ་བཞི་སྤྱིའི་སྤང་བྱ། །ཆང་དང་མལ་ཆེ་མཐོ་གར་ཕྲེང༌། །ཕྱི་དྲོའི་ཁ་ཟས་བསྙེན་གནས་ཁྲིམས། །རྩ་སྟེང་ཆང་བསྣན་དགེ་བསྙེན་སྡོམ། །བསྙེན་གནས་སྡོམ་སྟེང་གར་ཕྲེང་དབྱེ། གསེར་དངུལ་སྤངས་པ་དགེ་ཚུལ་བསྲུང༌། །དེ་སྟེང་གཅིག་འགྲོ་ཆུར་རྐྱལ་པ། །སྐྱེས་རེག་ལྷན་འདུག་སྨྱན་བྱས་པ། །ཉེས་འཆབ་རྩ་དྲུག་གསེར་བཟུང་དང༌། །འདོམ་སྤུ་འདྲེགས་དང་ས་རྐོ་བ། །རྩྭ་སྔོན་སོགས་གཅོད་བྱིན་ལེན་མེད། །གསོག་འཇོག་བྱས་ཟ་རྗེས་མཐུན་དྲུགདགེ་སློབ་ཁྲིམས་ཡིན་ཕམ་པ་བཞི། །ལྷག་མ་བཅུ་གསུམ་སྤང་ལྟུང་གྲངས། །སུམ་ཅུ་ལྟུང་བྱེད་བཅུ་ཕྲག་དགུ། །སོར་བཤགས་བཞི་དང་ཉེས་བྱས་པ། །བརྒྱ་དང་བཅུ་གཉིས་དགེ་སློང་ཁྲིམས། །ཞེས་སོ། །བསྒོམ་པ་ནི། གཞི་ཚུལ་ཁྲིམས་རྣམ་པར་དག་པ་ལ་བརྟེན་ནས། །དགེ་བའི་བཤེས་གཉེན་ལས་ཉན་ཐོས་ཀྱི་སྡེ་སྣོད་ཚུལ་བཞིན་ཐོས། ཐོས་དོན་བསམ། བསམ་དོན་བསྒོམ་པ་སྟེ། དེ་ཡང་དང་པོར་འདོད་ཆགས་ཀྱི་གཉེན་པོར་མི་སྡུག་པ་བསྒོམ་པ་སོགས་ཞི་གནས་ཀྱིས་སེམས་ལས་སུ་རུང་བར་བྱས་རྗེས། ལྷག་མཐོང་ནི། བདེན་བཞི་རི་རེ་ལའང་བཞི་བཞིར་ཕྱེ་བས། མི་རྟགསྡུག་བསྔལ། སྟོང་པ། བདག་མེད་དེ་སྡུག་བདེན་གྱི་བཞི་དང༌། རྒྱུ། ཀུན་འབྱུང༌། རབ་སྐྱེ། རྐྱེན་ཏེ་ཀུན་འབྱུང་གི་བཞི་དང༌། འགོག་པ་ཞི་བ། གྱ་ནོམ་པ། ངེས་འབྱུང་སྟེ་འགོག་པའི་བཞི་དང༌། ལམ། རིགས་པ། སྒྲུབ་པ། ངེས་འབྱིན་ཏེ་ལམ་གྱི་བཞི་བཅས་བདེན་བཞི་བཅུ་དྲུག་པོ་བསྒོམ་སྟེ་གཙོ་བོར་གང་ཟག་གི་བདག་མེད་རྟོགས་པའི་སྒོའོ། །གཞི་དེ་ལས་ཁམས་གསུམ་གྱི་ཉོན་མོངས་མཐོང་བས་སྤང་བར་བྱ་བ་དང་བསྒོམས་པས་སྤང་བར་བྱ་བ་རྣམས། སྤང་ཚུལ་ཤེས་བཟོད་ཀྱི་ཡེ་ཤེས་བཅུ་དྲུག་པོས་རིམ་པར་སྤོང་བར་བྱེད་དོ༑ ༑སྤྱོད་པ་ནི། སྔ་མ་ལས། བསོད་སྙོམས་སྟན་གཅིག་ཕྱིས་མི་ལེན། །ཕྱགས་དར་ཁྲོད་འཕྱིང་ཆོས་གོས་གསུམ། །དགོན་པ་བླ་གབ་མེད་པ་དང༌། །ཤིང་དྲུང་དུར་ཁྲོད་ཙོག་པུ་པ། །གཞི་ཇི་བཞིན་ཏེ་སྦྱངས་ཡོན་སྤྱོད། །ཅེས་པ་ལྟར་སྦྱངས་པའི་ཡོན་ཏན་བཅུ་གཉིས་ལ་གནས་ནས་རང་དོན་གཙོ་བོར་སྤྱོད་པའོ། །འབྲས་བུ་ནི། རྒྱུན་དུ་ཞུགས་པ་དང༌། ལན་གཅིག་ཕྱིར་འོང་བ་དང༌། ཕྱིར་མི་འོང་བ་སྟེ་གནས་སྐབས་ཀྱི་འབྲས་བུ་གསུམ་དང༌། མཐར་ཐུག་ཟད་པ་དང་མི་སྐྱེ་བ་ཤེས་པའི་ཡེ་ཤེས་གཉིས་དང་ལྡན་པའི་ལྷག་བཅས་ལྷག་མེད་ཀྱི་དགྲ་བཅོམ་པ་ཉིད་ཐོབ་པ་སྟེ། འབྲས་བུ་གཉིས་པོ་རེ་རེ་ལའང་ཞུགས་གནས་གཉིས་གཉིས་སུ་ཕྱེ་བས་བརྒྱད་དེ་དབྱེ་གཞི་ལ་ལྟོས་ནས་སྐྱེས་བུ་ཟུང་བཞི་དང༌། དབྱེ་ཆོས་ལ་ལྟོས་ནས་གང་ཟག་ཡ་བརྒྱད་ཅེས་བྱའོ། །དེ་ལྟར་ཡང་སྒྱུ་འཕྲུལ་རྒྱས་པ་ལས། བདེན་བཞིའི་དོན་རྟོགས་རབ་ཏུ་སྤོང་བ་ཡི། །ཡེ་ཤེས་བཅུ་དྲུག་ཆས་སྦྱངས་རབ་ཞི་བ། །རྒྱུན་ཞུགས་ལ་སོགས་རིམ་པས་སྦྱངས་ནས་ནི། །ཉོན་མོངས་དགྲ་རྣམས་ཞི་བའི་ས་རུ་འགྲོ། །ཞེས་སོ། །
གཉིས་པ་རང་རྒྱལ་གྱི་ཐེག་པ་ལ། ངོ་བོ་ནི།
སློབ་དཔོན་མ་བསྟེན་པར་སྲིད་པ་ཐ་མའི་ཚེ་བྱང་ཆུབ་མངོན་དུ་བྱེད་པའི་ཐབས་བདག་མེད་ཕྱེད་དང་གཉིས་རྟོགས་ཀྱི་སྒོ་ནས་རྟེན་འབྲེལ་གྱི་ལམ་བསྒོམ་པའོ། །ངེས་ཚིག་ནི་པྲ་ཏྱེ་ཀ་བུདྡྷའི་སྒྲ་ལས་རང་གི་བྱང་ཆུབ་རང་གིས་རྟོགས་པར་བྱེད་པའི་ཕྱིར་རམ། སོ་སོའམ་རང་གཅིག་པུ་བྱང་ཆུབ་སྒྲུབ་པས་ན་རང་རྒྱལ་ལོ༑ ༑དབྱེ་བ་ལས། འཇུག་སྒོ་ནི། རྟེན་འབྲེལ་བཅུ་གཉིས་ཀྱི་སྒོ་ནས་འཇུག་སྟེ། དེ་ཡང་ཕྱི་ཡི་རྟེན་འབྲེལ་ནི། ས་བོན་ནས་འབྲས་བུའི་བར་རྒྱུ་དང་འབྲེལ་བ་དྲུག་དང༌། འབྱུང་ལྔ་དུས་ཀྱི་འགྱུར་བ་བཅས་རྐྱེན་དང་འབྲེལ་བ་དྲུག་གོ །ནང་གི་རྟེན་འབྲེལ་ནི། །མ་རིག་པ་ནས་རྒ་ཤིའི་བར་བཅུ་གཉིས་ཏེ། དེ་ཡང་མ་རིགསྲེད་པ། ལེན་པ་གསུམ་ནི་ཉོན་མོངས་པ་དང༌། འདུ་བྱེད་དང༌། སྲིད་པ་གཉིས་ནི་ལས་དང༌། རྣམ་ཤེས་སོགས་ལྷག་མ་བདུན་ནི་སྡུག་བསྔལ་ལོ། །དེ་ལྟར། ལས་ཉོན་ལྔ་པོ་རྒྱུ་དང༌། ཕྱི་མ་བདུན་འབྲས་བུ་སྟེ་འཁོར་བ་མངོན་པར་འགྲུབ་པའི་རྒྱུ་འབྲས་ཀྱི་དབྱེ་བ་སྟེ། དེ་དག་ཇི་ལྟར་འཁོར་ན། ཕྱིའི་རྟེན་འབྲེལ་མང་ཉུང་གི་ཚུལ་དང༌། ནང་གི་རྟེན་འབྲེལ་ལུས་མེད་རྣམས་ལ་བག་ཆགས་དང༌། ལུས་ཅན་རྣམས་ལ་དངོས་སུ་འཁོར་རོ། དེའི་སྒོ་ནས་ཇི་ལྟར་འཇུག་ན། རང་རྒྱལ་གྱི་རིགས་ཅན་དབང་རྣོན་བསེ་རུ་ལྟ་བུ་ཐེག་དམན་རང་ལམ་གྱི་ཚོགས་བསྐལ་པ་བརྒྱར་བསགས་པ་དང༌། དབང་འབྲིང་ཚོགས་སྤྱོད་ཆེ་བ་བཟོད་འབྲིང་མན་ཆོད་ཀྱི་ཚོགས་མི་ཚེ་བརྒྱར་བསགས་པ་དང༌། དབང་བརྟུལ་ཚོགས་སྤྱོད་ཆུང་བ་མཐོང་ལམ་སྐད་ཅིག་བཅོ་ལྔ་མན་ཆད་ཀྱིས་བསྡུས་པའི་ཚོགས་མི་ཚེ་བཅུ་གསུམ་དུ་བསགས་པ་དང་གསུམ་ཡོད་ཀྱང༌། གསུམ་གས་རྟེན་དེ་ལ་བྱང་ཆུབ་ཐོབ་པའི་སྐལ་བ་མེད་པར་ཤེས་ནས། མཁས་བྱའི་གནས་དྲུག་ལ་བརྩོན་པས་དབང་པོ་ཡོངས་སུ་སྨིན་པར་བྱས་ཏེ་འཆི་ཁར་སྨོན་ལམ་བཏབ་པའི་དབང་གིས། སངས་རྒྱས་དང་ཉན་ཐོས་ཀྱིས་མ་བཟུང་བའི་འཇིག་རྟེན་དུ་སྐྱེས་ནས། རྟེན་དེར་མཁན་སློབ་མེད་པར་རང་བྱུང་གི་དགེ་སློང་དུ་གྱུར་ཏེ། དུར་ཁྲོད་དུ་བོར་བའི་རུས་པ་སོགས་མཐོང་བའི་རྐྱེན་གྱིས་འཁོར་བ་ལས་ཡིད་འབྱུང་ཞིང་རྟེན་འབྲེལ་ལུགས་འབྱུང་ལྡོག་གི་དོན་རྟོགས་པའི་སྒོ་ནས་འཇུག ལྟ་བ་ནི་ཉན་ཐོས་ཀྱིས་རྟོགས་པའི་གང་ཟག་གི་བདག་མེད་ཀྱི་སྟེང་དུ་ཆོས་ཀྱི་བདག་ཕྱེད་གཟུང་བ་རང་བཞིན་མེད་པར་རྟོགས་པས། བདག་མེད་ཕྱེད་གཉིས་རྟོགས་པའོ། །ཚུལ་ཁྲིམས་ནི། ཉན་ཐོས་དང་མཚུངས་ཏེ་ཉིས་བརྒྱ་ལྔ་བཅུའི་འདུལ་ཁྲིམས་སོ། །སྒོམ་པ་ནི་ཉན་ཐོས་ཀྱི་བདེན་བཞི་རྣམ་པ་བཅུ་དྲུག་གི་སྟེང་དུ་རྟེན་འབྲེལ་ལུགས་འབྱུང་བཀག་པའི་ལུགས་ལྡོག་སྟོང་པ་བཅུ་གཉིས་ཁྲིགས་ཆགས་སུ་སྒོམ་པར་བྱེད་དོ། །སྤྱོད་པ་ནི། རང་དོན་གཙོ་བོར་སྤྱོད་ཅིང༌། གཞན་ལ་ཆོས་སྟོན་པ་ན་ངག་གིས་མི་གསུང་བར་ལུས་ཀྱི་རྫུ་འཕྲུལ་གྱི་བརྡས་གོ་བར་བྱེད་དོ། །འབྲས་བུ་ནི་བསེ་རུ་ལྟ་བུ་གཅིག་པུར་བཞུགས་པ་དང༌། ནེ་ཙོ་ལྟ་བུ་ཁྱུས་འཚོ་བ་ཚོགས་ན་སྤྱོད་པ་ཆེ་ཆུང་གཉིས་ཏེ། དེ་གསུམ་པོས་རིམ་པར། ལམ་ལྔ་དང༌། བཞི་དང༌། གསུམ་སྟན་ཐོག་གཅིག་ཏུ་རྫོགས་ནས་ཡིད་བཞིན་བདེ་བ་མཆོག་གིས༑ ཟད་དང་མི་སྐྱེ་ཤེས་པའི་དགྲ་བཅོམ་མངོན་དུ་མཛད་དེ། སྔ་མ་ལས། ཕྱི་ནང་རྟེན་འབྲེལ་སྒྱུ་མ་མིག་ཡོར་ཚུལ་ཤེས་ཤིང༌། །དངོས་པོའི་གཟུགས་ལ་ཐོགས་མེད་རབ་ཏུ་འཇུག ། དགེ་བཤེས་མི་སློབ་རང་གི་རིགས་པས་རྟོགས། །བྱང་ཆུབ་སར་བགྲོད་ཡིད་བཞིན་བདེ་བ་མཆོག ༑ཅེས་སོ། །
གསུམ་པ་བྱང་ཆུབ་སེམས་དཔའི་ཐེག་པ་ནི།
ཤེས་རབ་ཆེ་བས་བདག་མེད་གཉིས་ཀ་རྣལ་མར་རྟོགས་ནུས་པ་དང༌། སྙིང་རྗེ་ཆེ་བས་གཞན་དོན་འབའ་ཞིག་ལ་སྤྱོད་ནུས་པས་དམན་པ་ཉན་རང་གི་ལམ་ལས་ཁྱད་པར་འཕགས་པ་ཡིན་ཏེ། རྒྱུད་ལས། ཐུགས་རྗེས་སེམས་ཅན་ལ་དམིགས་ཤིང༌། །ཤེས་རབ་ཆོས་ཀྱི་དབྱིངས་སུ་ཁྱབ། །ཐེག་པ་ཆེན་པོ་ཞེས་བཤད་དེ༑ ༑གཞན་དག་དེ་ལ་བཟློག་པའོ། །ཞེས་དང༌། ཤེར་ཕྱིན་སྡུད་པ་ལས། ཐབས་མེད་ཤེས་རབ་བྲལ་བ་ཉན་ཐོས་ཉིད་དུ་ལྷུང༌། །ཞེས་སོ། །དེ་ལ་ངོ་བོ་ནི། ཆོས་ཐམས་ཅད་བདག་མེད་པར་རྟོགས་ཤིང༌། སྙིང་རྗེ་ཆེན་པོས་གཞན་དོན་རླབས་པོ་ཆེ་ལ་སྤྱོད་པའི་ཐབས་སུ་གྱུར་པའོ༑ ༑ངེས་ཚིག་ནི། བོ་དྷི་ས་ཏྭའི་སྒྲ་ལས། སེམས་སྟོབས་ཆེན་པོས་བླ་ན་མེད་པའི་བྱང་ཆུབ་སྒྲུབ་པ་ལ་གཅིག་ཏུ་དཔའ་མི་ཞུམ་པའི་ཕྱིར་བྱང་ཆུབ་སེམས་དཔའ་ཞེས་བྱའོ། །དབྱེ་བ་ལས། འཇུག་པའི་སྒོ་ནི། བདེན་པ་གཉིས་ཀྱི་སྒོ་ནས་འཇུག་སྟེ། དེ་ཡང་དབུ་མའི་གཞུང་ལྟར་ན་མ་བརྟགས་མ་དཔྱད་པའི་སྣང་བ་འདི་སྣང་ཡང་བདེན་མེད་སྒྱུ་མ་ལྟ་བུར་ཤེས་པའི་བློས་སྣང་ཙམ་འདི་ཁྱད་དུ་མི་གསོད་པར་བྱམས་སྙིང་རྗེ་བྱང་ཆུབ་སེམས་ཀྱིས་ཟིན་པར་བྱས་ཏེ་དགེ་མི་དགེའི་འཇུག་ལྡོག་གི་ཚུལ་གྱིས་ཀུན་རྫོབ་ཀྱི་བདེན་པ་ལ་འཇུགདོན་དམ་པར་གཤིས་ལུགས་སྤྲོས་བྲལ་དུ་ཤེས་པར་བྱས་ཏེ་གང་ལའང་དམིགས་པ་མེད་པའི་ཚུལ་གྱིས་ཟུང་འཇུག་མཉམ་པ་ཆེན་པོའི་དོན་ལ་འཇུག་པར་བྱེད་དོ། །ལྟ་བ་ནི། བདག་མེད་པ་གཉིས་ཀ་ཕྱིན་ཅི་མ་ལོག་པར་རྟོགས་པ་སྟེ། དེ་ལ་དབྱེ་ན། སེམས་ཙམ་དང༌། དབུ་མ་གཉིས་ཀྱི། སེམས་ཙམ་ལས། ཀུན་གཞི་ལ་ཐོག་མེད་ནས་བག་ཆགས་སྣ་ཚོགས་བཞག་པ་ཉིད་ཕྱི་རོལ་དུ་དོན་གྱི་རྣམ་པར་སྣང་ཡང༌། དེ་ཉིད་དུ་བདེན་པར་གྲུབ་པ་མེད་པས་རྡུལ་དང་སྐད་ཅིག་མའི་ཆོས་ཅན་གྱི་ཡུལ་ཡུལ་ཅན་ནམ་གཟུང་འཛིན་གྱི་བདེན་པ་བཀག་ནས། གཟུང་འཛིན་གཉིས་མེད་ཀྱི་ཡེ་ཤེས་རང་རིག་རང་གཟུལ་དུ་གནས་པ་དོན་དམ་པར་གྲུབ་པར་འདོད་དེ། འདི་ལའང་རྣམ་བདེན་པས་ཕྱི་དོན་དུ་སྣང་བ་འདི་ནང་སེམས་ཀྱི་བག་ཆགས་འཁྲུལ་པའི་གཟུགས་བརྙན་ཡུལ་དང་དོན་དུ་སྣང་བ་ལས་གྲུབ་པར་འདོད་ཅིང༌། གཉིས་མེད་ཀྱི་ཤེས་པ་དོན་དམ་དུ་བདེན་པར་ཁས་ལེན། རྣམ་རྫུན་པས། ཕྱི་དོན་གྱི་རྣམ་པ་འདི་སྣང་སེམས་ལ་སྣང་ཡང༌། རྣམ་པ་སེམས་དང་སེམས་ལས་གཞན་དུ་གྲུབ་པ་མེད་པས་རྫུན་པ་རྨི་ལམ་དང་འདྲ་ལ། ཡེ་ཤེས་དེ་ཡང་བརྫུན་པའི་རང་བཞིན་ཙམ་དུ་གྲུབ་པར་ཁས་ལེན་ནོ། །དབུ་མ་པ་ལ། རང་རྒྱུད་པས། ཕྱི་ནང་འཁོར་འདས་ཀྱི་བསྡུས་པའི་ཆོས་སྣ་ཚོགས་སུ་སྣང་བ་འདི་དག་ཀུན་རྫོབ་ཏུ་རང་རང་གི་རྒྱུ་རྐྱེན་ལས་སྐྱེས་པའི་ཕྱིར་ཇི་ལྟར་སྣང་བ་བཞིན་དུ་བདེན་ལ། དེའི་ངོར་དོན་བྱེད་ཅིང༌། དོན་དམ་པར་གང་གིའང་དངོས་པོར་གྲུབ་པ་མེད་པ་ནམ་མཁའ་ལྟ་བུར་འདོད། ཐལ་འགྱུར་པས། བདེན་པ་གཉིས་ཆར་དུ་ཡང༌། ཆོས་ཐམས་ཅད་རང་བཞིན་མེད་པས་ཡོད་མེད་སོགས་སྤྲོས་པའི་མཐའ་ཐམས་ཅད་དང་བྲལ་བར་འདོད་དེ། འཇུག་པ་ལས། བདེན་པ་གཉིས་ཆར་དུ་ཡང་རང་བཞིན་མེད་པའི་ཕྱིར། འདི་དག་རྟག་པ་མ་ཡིན་ཆད་མ་ཡིན། ཞེས་གསུངས། ཐ་སྙད་ཙམ་དུ་དབྱེ་ན་སྣང་བའི་ཆ་ཀུན་རྫོབ་དང༌། རང་བཞིན་མེད་པའི་ཆ་དོན་དམ་སྟེ་བདེན་གཉིས་ངོ་བོ་གཅིག་ལ་ལྡོག་པ་ཐ་དད་ཙམ་དུ་བཞག་ཀྱང༌། དོན་དམ་པར་དེ་གཉིས་ཀའང་ངོ་བོ་མེད་པའི་ཕྱིར་གཅིག་ཐ་དད་སོགས་གང་དུའང་གྲུབ་པ་མེད་པས་རང་བཞིན་དབྱེར་མེད་ཟུང་འཇུག་མཉམ་པར་ཆེན་པོའི་ཀློང་དུ་གྲུབ་མཐའི་བློས་བཏགས་པའི་ཁས་ལེན་གྱི་སྤྲོས་པ་མཐའ་དག་ཞི་བ་སྟེ། འདི་ནི་མཚན་ཉིད་རྒྱུའི་གྲུབ་མཐའ་སྨྲ་བ་རྣམས་ཀྱི་རྩེ་མོར་གྱུར་པའོ། །ཚུལ་ཁྲིམས་ནི། སྡོམ་སྡུད་དོན་བྱེད་གསུམ་སྟེ། ཉེས་སྤྱོད་སྡོམ་པ་ལའང༌། དབུ་མའི་ལུགས་ལ་སེམས་བསྐྱེད་ཀྱི་རྟེན་དུ་སོ་ཐར་དགོས་པ་མ་ངེས་ཀྱང༌། བྱང་སར་སྡོམ་པའི་ཚུལ་ཁྲིམས་སོ་ཐར་རིགས་བདུན་ལ་བཤད་པ་ལྟར་ན། དེ་དག་གི་བསླབ་བྱ་ལ་གནས་པ་གཞིར་བཞག་ཐོགརྙེད་བཀུར་གྱི་ཕྱིར་དུ་བདག་བསྟོད་གཞན་སྨོད། སེར་སྣའི་དབང་གིས་ཆོས་ནོར་མི་སྟེར་བ། ཁྲོ་བས་བཤགས་ཀྱང་སླར་འཚོག་པ། ཐེག་ཆེན་སྤོང་ཞིང་དམ་ཆོས་འདྲ་སྣང་སྟོན་པ་སྟེ་སེམས་ཙམ་ལུགས་ཀྱི་རྩ་ལྟུང་བཞི་དང༌། དབུ་མ་ལུགས་ལ༑ དཀོན་མཆོག་གི་དཀོར་འཕྲོག་པ། དམ་པའི་ཆོས་སྤོང་བ། རབ་བྱུང་ལ་ཆད་ལ་གཅོད་པ༑ མཚམས་མེད་གང་རུང་བྱེད་པ། ལོག་པར་ལྟ་བ་འཛིན་པ་སྟེ་བྱང་སེམས་རྒྱལ་པོ་ལ་འབྱུང་ཉེ་བ་ལྔ་དང༌། སྔ་མ་བཞིའི་སྟེང་དུ་གྲོང་ལྗོངས་གྲོང་ཁྱེར་སོགས་འཇོམས་པ་བསྣན་པ་སྟེ་བློན་པོ་ལ་ཉེ་བ་ལྔ། བློ་མ་སྦྱངས་པར་སྟོང་ཉིད་སྟོན་པ། ཐེག་ཆེན་གྱི་རིགས་ཅན་ཐེག་དམན་ལ་འགོད་པ། སོ་ཐར་སྤོང་དུ་བཅུག་པ། ཐེག་དམན་གྱི་ལམ་ལ་འབྲས་བུ་མེད་པར་འཛིན་པ༑ ཕྲག་དོག་གིས་བདག་བསྟོད་གཞན་སྨོན། རྙེད་བཀུར་གྱི་ཆེད་དུ་བདག་ཉིད་ལ་བསྟོད་པ༑ དགེ་སློང་གི་རྫས་དབང་པོ་ཆེ་གཞན་ལ་སྦྱིན་པ། སྤོང་བའི་ལོངས་སྤྱོད་ཁ་བཏོན་པར་བྱིན་ནས་ཞི་གནས་འདོར་དུ་བཅུག་པ་སྟེ་ཕལ་བ་ལ་ཉེ་བ་བརྒྱད་དང༌། དེའི་སྟེང་དུ་སྨོན་འཇུག་གི་སེམས་གཉིས་འདོར་བ་སྟེ་དབུ་མ་ལུགས་ཀྱི་རྩ་ལྟུང་ཉི་ཤུ་དང༌། གཉིས་ཀའི་ཆར་གཏོགས་ཕྱོགས་མཐུན་གྱི་ཉེས་བྱས་ཀྱི་རིགས་རྣམས་སྤོང་བའི་སེམས་པ་ས་བོན་དང་བཅས་པའོ། །དགེ་བ་ཆོས་སྡུད་ནི། དེའི་སྟེང་དུ་ཕར་ཕྱིན་དྲུག་སོགས་བསོད་ནམས་དང་ཡེ་ཤེས་ཀྱིས་བསྡུས་པའི་ཚོགས་གཉིས་རླབས་པོ་ཆེ་ལ་སྤྱོད་པའོ། །སེམས་ཅན་དོན་བྱེད་ནི་བསྡུ་དངོས་བཞི་སོགས་བསམ་སྦྱོར་ཐམས་ཅད་སེམས་ཅན་གྱི་དོན་དུ་སྤྱོད་པ་སྟེ། དེ་གསུམ་ཀའང་བསྲུང་ཚུལ་དྲན་ཤེས་བག་ཡོད་དང་ལྡན་པས་དཀར་ནག་ཆོས་བཞིར་བླང་དོར་བྱེད་པ་སོགས་རང་རང་གི་མི་མཐུན་པའི་ཕྱོགས་ཀྱི་ཉེས་ལྟུང་གི་དྲི་མས་མ་གོས་པའི་ཐབས་ལ་བརྩོན་པར་བྱའོ། །བསྒོམ་པ་ནི། སྤྱིར་སློབ་ལམ་བཞིན་བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་བསྒོམ་པ་སྟེ། དེ་ཡང་ཚོགས་ལམ་ཆུང་ངུར་དྲན་པ་ཉེ་བར་བཞག་པ་བཞི་དང༌། འབྲིང་དུ་ཡང་དག་པར་སྤོང་བ་བཞི། ཆེན་པོར་རྫུ་འཕྲུལ་གྱི་རྐང་པ་བཞི། སྦྱོར་ལམ་དྲོད་རྩེ་གཉིས་སུ་དབང་པོ་ལྔ། བཟོད་མཆོག་གཉིས་སུ་སྟོབས་ལྔ། མཐོང་ལམ་དུ་བྱང་ཆུབ་ཡན་ལག་བདུན། སྒོམ་ལམ་དུ་འཕགས་པའི་ལམ་ཡན་ལག་བརྒྱད་བསྒོམ་པ་རྣམས་སོ། །བྱེ་བྲག་ཏུ། ཐོག་མ་ནས་ཇི་ལྟར་ཉམས་སུ་ལེན་པའི་ཚུལ། འཁོར་ལོ་ཐ་མ་ཉིད་ངེས་པ་དོན་གྱི་མདོ་སྡེའི་དབང་དུ་བྱས་ཏེ། དེ་བཞིན་གཤེགས་པའི་སྙིང་པོའི་ཚུལ་རྒྱ་ཆེར་གསུངས་པ་རྣམས་ཁོང་དུ་ཆུད་པར་བྱས་ལ། རིགས་ཅན་དེས་བྱང་ཆུབ་མཆོག་ཏུ་སེམས་བསྐྱེད་ནས། སྣང་ཡུལ་མ་འགགས་ལ་འཛིན་རྟོག་ཞི་བའི་ཏིང་ངེ་འཛིན་སྐྱེ་བའི་ཞི་གནས་དང༌། ལྷག་མཐོང་ནི། ཕྱིའི་སྣང་བ་ཐམས་ཅད་བདེན་མེད་སྒྱུ་མའི་དཔེ་བརྒྱད་དུ་བལྟ་བ་དང༌། ནང་འཛིན་པའི་སེམས་གཟུང་འཛིན་ཕྲ་རགས་ཐམས་ཅད་དོན་དམ་སྟོང་པ་ཉིད་དུ་ལེགས་པར་གཏན་ལ་ཕབ་ནས། མཐའ་བྲལ་དབུ་མ་ཆེན་པོའི་དོན་བསལ་བཞག་མེད་པའི་ཆོས་ཉིད་མཉམ་པ་ཆེན་པོར་དེར་འཛིན་གྱི་དམིགས་གཏད་དང་བྲལ་བར་མཉམ་པར་འཇོག་པ་སྟེ་ཞི་ལྷག་ཟུང་འབྲེལ་གྱི་སྒོ་ནས་བསྒོམ་པར་བྱའོ༑ ༑སྤྱོད་པ་ནི། རྗེས་ཐོབ་ཀྱི་སྐབས་སུ་བདག་ལས་གཞན་གཅེས་ཀྱི་སྒོ་ནས་སེམས་ཅན་གྱི་དོན་བྱེད་པ་སྟེ། སྤྱོད་པའི་རང་བཞིན་ནི་ཕ་རོལ་དུ་ཕྱིན་པ་དྲུག་གམ་བཅུ་སྟེ། དེ་ལ་རྣམ་པའི་དབྱེ་བའང་ཐེག་དགུ་ལས། ཟང་ཟིང་མི་འཇིགས་ཆོས་བྱམས་སྦྱིན། །ཆོས་སྡུད་དོན་བྱེད་ཉེས་སྤྱོད་ཁྲིམས། །དང་ལེན་ངེས་སེམས་གནོད་པ་བཟོད། །གོ་ཆ་སྦྱོར་ཆོག་བརྩོན་འགྲུས་བརྩམས༑ ༑བྱིས་པ་ཉེར་སྤྱོད་ཞི་ལྷག་བསྒོམ། །ཐོས་བསམ་སྒོམ་པའི་ཤེས་རབ་སྤྱོད། །དེ་ཆར་ཐབས་སྟོབས་སྨོན་ལམ་དང༌། །ཡེ་ཤེས་བཞི་བཞིར་ཕྱིན་བཅུར་འདོད། །ཅེས་སོ། །འབྲས་བུ་ནི། དེ་ཉིད་ལས། འབྲས་བུ་ཚོགས་སྦྱོར་མཐོང་སྒོམ་པ། །མི་སློབ་ལམ་ལྔ་སའི་རིམ་པ། །རབ་དགའ་དྲི་མེད་འོད་བྱེད་དང༌། །འོད་འཕྲོ་སྦྱང་དཀའ་མངོན་དུ་གྱུར། །རིང་སོང་མི་གཡོ་ལེགས་བློ་གྲོས། །ཆོས་སྤྲིན་ཀུན་འོད་ས་བཅུ་གཅིག །ཅེས་པའི་ལམ་ལྔ་ས་བཅུ་རིམ་གྱིས་བགྲོད་ནས། མི་སློབ་པའི་ལམ་བཅུ་གཅིག་ཀུན་ཏུ་འོད་ཀྱི་ས་ལ་རང་དོན་དུ་ཆོས་ཀྱི་སྐུར་གྲོལ་ཏེ། གཞན་དོན་དུ་གཟུགས་སྐུ་གཉིས་ལ་བརྟེན་ནས་སེམས་ཅན་གྱི་དོན་འཁོར་བ་མ་སྟོངས་ཀྱི་བར་དུ་མཛད་པ་ཡིན་ཏེ། རྒྱས་པ་ལས། བདག་མེད་གཉིས་རྟོགས་ཕ་རོལ་ཕྱིན་རྫོགས་པའི། །ས་བཅུ་རིམ་གྱིས་འགྲོད་པའི་རྣལ་འབྱོར་པས། །སངས་རྒྱས་སར་འགྲོད་གོ་འཕང་འཐོབ་པའི་ལམ། །བདེན་པ་གཉིས་ཀྱིས་རབ་ཏུ་འཐོབ་པར་འགྱུར། །ཞེས་སོ། །དེས་ཀུན་འབྱུང་འདྲེན་པའི་ཐེག་པ་སྡེ་སྣོད་གསུམ་གྱི་རྣམ་གཞག་མདོ་ཙམ་ཞུས་གྲུབ་ནས། །
གཉིས་པ་འབྲས་བུ་གསང་སྔགས་རྡོ་རྗེ་ཐེག་པ་ནི།
རྒྱུ་ལམ་དུ་བྱེད་པ་ཕར་ཕྱིན་གྱི་ཐེག་པ་དེ་ཉིད་ལས། འབྲས་བུ་ལམ་དུ་བྱེད་པའི་ཆ་ནས་ཁྱད་པར་དུ་འཕགས་ཏེ། གལ་པོ་ལས། མཚན་ཉིད་རྒྱུ་ཡི་ཐེག་པ་ཡིས། །སེམས་ཉིད་སངས་རྒྱས་རྒྱུ་རུ་ཤེས། །འབྲས་བུ་སྔགས་ཀྱི་ཐེག་པ་ཡིས། །སེམས་ཉིད་སངས་རྒྱས་ཉིད་དུ་བསྒོམ། །རྒྱུ་དང་འབྲས་བུ་གང་ཡིན་པའི༑ ༑ཕྱོགས་ཀྱང་རབ་ཏུ་ཤེས་པར་བྱ། །ཞེས་གསུངས། གཞན་ཡང་ཀུན་རྫོབ་ལམ་དུ་བྱེད་ནུས་མི་ནུས་དང༌། ཐབས་ལ་མ་རྨོངས་པ་དང༌། ཐབས་མང་བ་དང༌། ཐབས་སླ་བ་དང༌། དབང་པོ་རྣོན་པོའི་ངོ་སྐལ་དུ་གསུངས་པ་སོགས་ཁྱད་པར་དུ་མས་འཕགས་པ་ཡིན་ནོ། །
དེ་ལ་དབྱེ་ན་གཉིས་ཏེ། རང་ཤར་ལས། རྡོ་རྗེ་ཐེག་པ་རྣམ་པ་གཉིས། །ཕྱི་པ་ཐུབ་པ་རྒྱུད་དང་ནི། །ནང་པ་ཐབས་ཀྱི་རྒྱུད་དུ་གསུངས། །ཞེས་གསུངས་པས། ཕྱི་ཐུབ་པ་རྒྱུད་ཀྱི་ཐེག་པ་དང༌། ནང་པ་ཐབས་ཀྱི་རྒྱུད་ཀྱི་ཐེག་པའོ། །འདི་གཉིས་ཀྱི་ཁྱད་པར་ལ་དབྱེ་སྒོ་མང་ཡང༌། རྗེ་སྒྲོལ་གཡུང་གཉིས་ནི། ལྟ་སྤྱོད་ཏིང་འཛིན་གསུམ་དབྱེར་མེད་དུ་འདོད་པ་སྔགས་ནང་པ། མི་འདོད་པ་ཕྱི་པ། འདི་དང་མཚན་ཉིད་གཉིས་ཀུན་རྫོབ་ལམ་དུ་བྱེད་ནུས་མི་ནུས་ཀྱིས་འབྱེད་པར་བཞེད་དོ། །
དང་པོ་ཕྱི་ཐུབ་པ་རྒྱུད་ཀྱི་ཐེག་པ་དེ་ལའང་གསུམ་སྟེ། བྱ་བའི་རྒྱུད་དང༌། གཉིས་ཀའི་རྒྱུད་དང༌། རྣལ་འབྱོར་རྒྱུད་ཀྱི་ཐེག་པའོ། །དང་པོ་བྱ་བའི་རྒྱུད་ཀྱི་ཐེག་པའི་ངོ་བོ་ནི།
དོན་དམ་པར་མཐའ་བཞི་དང་བྲལ་བའི་དག་པར་རྟོགས་པས། ཀུན་རྫོབ་ཏུ་དངོས་གྲུབ་གཞན་ལ་རེ་ཞིང་རྩོལ་བའི་ཐབས་སུ་གྱུར་པའོ༑ ༑ངེས་ཚིག་ནི། ཀྲཱི་ཡའི་སྒྲ་ལས་བྱ་བ་སྟེ། ཕྱིའི་བྱ་བ་གཙོ་བོར་སྟོན་པའི་ཕྱིར་རོ། །དབྱེ་བ་ལས། འཇུག་སྒོ་ལ་གཉིས་ཀྱི་སྨིན་བྱེད་ཀྱི་འཇུག་སྒོ་ཆུ་དང་ཅོད་པཎ་གྱི་དབང་འཁོར་དང་བཅས་པ་བསྐུར་བས་སློབ་མ་སྣོད་རུང་དུ་བྱས་རྗེས། བྱ་བའི་འཇུག་སྒོ་ཁྲུས་གསུམ་བྱེད་པ༑ གོས་གསུམ་བརྗེ་བ། དཀར་གསུམ་བསྟེན་པ་སོགས་ཁྲུས་དང་གཙང་སྦྲ་ལ་གནས་པས། ལྷ་དང་དཀྱིལ་འཁོར་དག་པ། རྫས་དང་ཡོ་བྱད་དག་པ། སྔགས་དང་ཏིང་འཛིན་དག་པ་སྟེ་དག་པ་གསུམ་གྱི་སྒོ་ནས་འཇུགལྟ་བ་ནི་བདེན་པ་གཉིས་ཏེ། དོན་དམ་བདེན་པ། སེམས་ཉིད་དག་པ་སྟོང་གསལ་གྱི་ཡེ་ཤེས་ཡོད་མེད་སྣང་སྟོང་གི་མཐའ་བཞི་དང་བྲལ་བ་དང༌། ཀུན་རྫོབ་དབུ་མ་མན་ཆོད་ཀྱིས་མཐོང་བ་རྣམས་ལོག་པའི་ཀུན་རྫོབ་དང༌། ཡང་དག་པའི་ཀུན་རྫོབ་ཆོས་ཉིད་རྟོགས་པའི་ཡོན་ཏན་རིགས་གསུམ་ལྷའི་དཀྱིལ་འཁོར་དུ་སྣང་བར་འདོད་དོ། །ཚུལ་ཁྲིམས་ནི། ཁྲི་ལ་ཉལ་བར་མི་བྱ་ཞིང༌། ༡ །ཤ་མི་བཟའ་ཞིང་༢ཆང་མི་འཐུང༌། ༣ །སྒོག་པ་༤ལ་ཕུག་༥བཟའ་མི་བྱ། །ཞེས་རྩ་བའི་དམ་ཚིག་ལྔ་དང༌། དཀོན་མཆོག་གསུམ་དང་༡བྱང་ཆུབ་སེམས། ༢ །སྔགས་དང་ཕྱག་རྒྱ་མི་སྤང་ཞིང༌། ༣ །རྡོ་རྗེ་དྲིལ་བུ་སྤང་མི་བྱ། ༤ །ལྷ་དང་༥བླ་མ་༦དེ་བཞིན་ནོ། །ཞེས་ཡན་ལག་གི་དམ་ཚིག་དྲུག་བཅས་བཅུ་གཅིག་དང༌། གཞན་ཡང་གསང་བ་སྤྱི་རྒྱུད་ལས་གསུངས་པའི་སྤྱི་ཡི་དམ་ཚིག་གསུམ་དང་བྱེ་བྲག་གི་དམ་ཚིག་བཅུ་གསུམ་སོགས་སོ། །སྒོམ་པ་ལ། མཚན་བཅས་མཚན་མེད་གཉིས་ཀྱི། མཚན་བཅས་ནི། སྤྱིར་བྱ་རྒྱུད་ལ་ཙམ་ཁྱད་གཉིས་ཀྱི། ཙམ་པོ་པ་ལ་བདག་བསྐྱེད་དངོས་སུ་བསྟན་པ་མེད་ཀྱང༌། ཁྱད་པར་པའི་དབང་དུ་བྱས་ཏེ། སྟོང་པ་ཉིད་དང༌། ཡི་གེ་དང༌། སྒྲ་དང༌།གཟུགས་དང༌། ཕྱག་རྒྱ་དང༌། མཚན་མའི་ལྷ་སྟེ་ཀྲི་ཡ་དོན་གྱི་ལྷ་དྲུག་གི་སྒོ་ནས་དམ་ཚིག་པ་བསྐྱེད་པའི་མདུན་དུ། ཡེ་ཤེས་པ་སྤྱན་དྲངས་ཏེ་མཆོད་བསྟོད་དང་བཟླས་པ་སོགས་བྱས་ལ༑ དམ་ཡེ་རྗེ་ཁོལ་གྱི་ཚུལ་དུ་བལྟས་ནས་དངོས་གྲུབ་བླང་བའོ། །མཚན་མེད་ནི། མཚན་བཅས་ཀྱི་སྣང་བ་དེ་ཡང་མི་དམིགས་པ་དག་པ་མཐའ་བཞི་དང་བྲལ་བའི་ངང་དུ་འཇོག་པས་བདེན་གཉིས་རེས་འཇོག་ཏུ་བསྒོམ་པའོ། །སྤྱོད་པ་ནི། བྱ་བ་དྲུག་སྟེ། འཇུག་པའི་དུས་དང༌། ཟས་དང༌། གོས་དང་གཙང་སྦྲ་དང༌། དམིགས་རྟེན་དང༌། བཟླས་བརྗོད་སྔགས་ཀྱི་བྱ་བ་རྣམས་སོ། །འབྲས་བུ་ནི། མི་ཚེ་བདུན་ན་རིགས་གསུམ་རྡོ་རྗེ་འཛིན་པའི་ས་སྐུ་གསུམ་ཡེ་ཤེས་ལྔ་ཡི་བདག་ཉིད་ཐོབ་པར་འདོད་པ་སྟེ། ལམ་རིམ་ལས། གཉིས་མེད་མཉམ་པར་མ་ཤེས་པས། །དོན་དམ་དག་པ་ཆོས་ཉིད་ཙམ། །ཡེ་ཤེས་བཞི་ཡོན་ཀུན་རྫོབ་ལྷ། །རེས་སྒོམ་བྱེད་པ་ལས་ཀྱི་ས། །ཞེས་སོ། །
གཉིས་པ་ཨུ་པ་ཡའི་ཐེག་པའི་ངོ་བོ་ནི།
ལྟ་སྒོམ་ཡོ་ག་དང༌། སྤྱོད་པ་བྱ་བ་ལྟར་སྤྱོད་པས་དངོས་གྲུབ་སྒྲུབ་པའི་ཐབས་སུ་གྱུར་པའོ། །ངེས་ཚིག་ནི། ཨུ་པ་ཡའི་སྒྲ་ལས། ཕྱིའི་བྱ་བ་དང་ནང་གི་རྣལ་འབྱོར་གཉིས་ཆ་མཉམ་དུ་སྤྱོད་པའི་ཕྱིར་གཉིས་ཀའི་རྒྱུད་ཀྱི་ཐེག་པ་ཞེས་བྱའོ། །དབྱེ་བ་ལས། དབང་གི་འཇུག་སྒོ་ཆུ་དང་ཅོད་པཎ་གཉིས་ཀྱི་སྟེང་དུ་རྡོ་རྗེ་དྲིལ་བུའི་མིང་སྟེ་གསུམ་བསྣན་པ་ཐུན་མོང་རིག་པའི་དབང་ལྔའོ། །བྱ་བའི་འཇུག་སྒོ་དང༌། ཚུལ་ཁྲིམས༑ སྤྱོད་པ་རྣམས་ནི་བྱ་རྒྱུད་དང་མཐུན་ཞིང༌། རྒྱལ་བ་རིགས་བཞིར་བལྟ་ཞིང་བསྒོམ་པ་སོགས་ཁྱད་པར་ཅུང་ཟད་ལས་ལྟ་སྒོམ་ཡོ་ག་དང་ཤས་ཆེར་མཐུན་ནོ། །འབྲས་བུ་ནི། མི་ཚེ་ལྔ་ན་རིགས་བཞི་རྡོ་རྗེ་འཛིན་པའི་ས་ཐོབ་པར་འདོད་པ་སྟེ། རིགས་བཞི་ནི་ལས་ཀྱི་རིགས་རིན་པོ་ཆེའི་རིགས་ལ་བསྡུས་པའོ། །དེ་ལྟར་ཡང༌། རང་ཤར་ལས། ཨུ་པ་ཡ་ནི་འདི་ལྟ་སྟེ། ལྟ་བ་ཡོ་གར་བལྟ་བ་ལ། སྤྱོད་པ་ཀྲི་ཡར་སྤྱོད་པའོ། །དེ་ཕྱིར་གཉིས་ཀའི་རྒྱུད་ཅེས་གྲགས༑ ༑ཞེས་དང༌། གཡུ་ཐང་ལས། གཉིས་ཀ་རྒྱུད་ཀྱི་འདོད་པ་ནི། །སྤྱོད་པ་བྱ་བའི་རྗེས་མཐུན་ཡང༌། །ལྟ་བ་རྣལ་འབྱོར་རྗེས་མཐུན་ཕྱིར། །རིགས་དང་ལྟ་བས་ཁྱད་པར་འཕགས། །ཞེས་སོ། །
གསུམ་པ་ཡོ་གའི་ཐེག་པའི་ངོ་བོ་ནི།
དོན་དམ་མཚན་མ་མེད་པའི་ཆོས་ཉིད་ཀྱི་བྱིན་རླབས་ཀུན་རྫོབ་རྡོ་རྗེ་དབྱིངས་ཀྱི་ལྷར་བརྟགས་ཏེ་རྟོག་པ་བཟང་ངན་བླང་དོར་གྱི་རྩོལ་བས་འབྲས་བུ་སྒྲུབ་པར་འདོད་པའོ། །ངེས་ཚིག་ནི། ཡོ་གའི་སྒྲ་ལས་ནང་གི་རྣལ་འབྱོར་གཙོ་བོར་བྱེད་པའམ་སྟོན་པས་རྣལ་འབྱོར་གྱི་རྒྱུད་ཅེས་བྱ། དབྱེ་བ་ལས། འཇུག་སྒོའི་དབང་ནི། རིག་པའི་དབང་ལྔའི་སྟེང་དུ་རྡོ་རྗེ་སློབ་དཔོན་གྱི་དབང་དང་དྲུག་བསྐུར། བྱ་བའི་འཇུག་སྒོ་མཚན་བཅས་དང་མཚན་མེད་ཀྱི་ཏིང་ངེ་འཛིན་ཀྱི་སྒོ་ནས་འཇུག ལྟ་བ་ནི། བདེན་པ་གཉིས་ཏེ། དོན་དམ་མཚན་མ་མེད་པའི་ཆོས་ཉིད་རང་བཞིན་གྱིས་འོད་གསལ་བར་རྟོགས་པས༑ དེའི་བྱིན་རླབས་ཡང་དག་པའི་ཀུན་རྫོབ་རྡོ་རྗེ་དབྱིངས་ཀྱི་དཀྱིལ་འཁོར་དུ་སྣང་བའི་ཕྱིར༑ སྐྱེ་བོས་སྣང་བ་རང་རྒྱུད་དུ་བརྟགས་པ་འདི་མེད་པར་འདོད་དེ། རྟ་རིམ་ལས། ཡོ་ག་དོན་དམ་རྣམ་དག་པའི། །ཆོས་ཀྱི་དབྱིངས་ཀྱི་ཡེ་ཤེས་སུ། །རྟོགས་པའི་བྱིན་རླབས་ལྷར་སྣང་བ། །དེ་ཕྱིར་སྐྱེ་བོ་ལྟར་སྣང་འཁྲུལ། །ཞེས་སོ། །ཚུལ་ཁྲིམས་ནི། རྩེ་མོར་གསུངས་པའི་རིགས་ལྔ་སྤྱི་དང་བྱེ་བྲག་སོ་སོའི་དམ་ཚིག་རྣམས་དང༌། ཡང་འབྱེད་འཕྲུལ་སྡེར་གསུངས་པ་རྣམས་ཏེ་ཞིབ་པར་ཐེག་དགུ་ལས། ཚུལ་ཁྲིམས་རིགས་ལྔ་སྤྱིའི་དམ་ཚིག །བྱང་ཆུབ་སེམས་མཆོག་དང་པོར་བསྐྱེད། །དེ་རྗེས་ཚུལ་ཁྲིམས་གསུམ་ལ་བསླབ། །བྱེ་བྲག་སྣང་མཛད་དམ་ཚིག་གསུམ། །སེམས་བསྐྱེད་ཚུལ་ཁྲིམས་སྐྱབས་འགྲོ་བའོ། །མི་བསྐྱོད་རྡོར་དྲིལ་ཕྱག་རྒྱ་དང༌༑ ༑སློབ་དཔོན་བཟུང་བཞི་རིན་ཆེན་ལ། །ནོར་ཆོས་མི་འཇིགས་བྱམས་སྦྱིན་བཞི། །པདྨར་ཐེག་པ་ཀུན་འཛིན་གཅིག །ལས་རིགས་ཀུན་མཛིན་མཆོད་བརྩོན་གཉིས། །གཞན་དུ་བྱ་རྒྱུད་དམ་ཚིག་སྟེང༌། །ལུང་གཅིག་ཆུ་ལ་མི་བཏུང་ཞིང༌། །ཉམས་དང་ཁ་མི་བསྲེ་བ་དང༌། །ཡི་དམ་ལྷ་དང་སློབ་དཔོན་མཆེད། །རང་སེམས་མ་ཁྲེལ་སོགས་ཀྱང་བཤད། །ཅེས་སོ། །སྒོམ་པ་ནི། མཚན་བཅས་མཚན་མེད་གཉིས་ཀྱི། མཚན་བཅས། སྟོང་པ་ཉིད་དང༌། ཟླ་གདན་དང༌། གསུང་ཡིག་འབྲུ་དང༌། ཐུགས་ཕྱག་མཚན་དང༌། སྐུ་ཡོངས་སུ་རྫོགས་པ་ལས་མངོན་པར་བྱང་ཆུབ་པ་སྟེ་མངོན་བྱང་ལྔ་དང༌། ཏིང་ངེ་འཛིན་དང༌། དབང་བསྐུར་བ་དང༌། བྱིན་གྱིས་རློབ་པ་དང༌། མཆོད་པའི་ཚེ་འཕྲུལ་ཏེ་ཆོ་འཕྲུལ་བཞིའི་སྒོ་ནས་ལྷ་དང་ལྷ་མོའི་རྣལ་འབྱོར། སྐུ་ཕྱག་ཆེན། གསུང་ཆོས་རྒྱ། ཐུགས་དམ་རྒྱ། ཕྲིན་ལས་ལས་རྒྱ་སྟེ་ཕྱག་རྒྱ་བཞིས་རྒྱས་བཏབ་ནས་རང་དམ་ཚིག་པར་བསྐྱེད་པ་ལ། ཡེ་ཤེས་སེམས་དཔའ་སྤྱན་དྲངས་ནས་སྤུན་ནམ་གྲོགས་ཀྱི་ཚུལ་དུ་བཟང་ངན་མེད་པར་བལྟས་ཏེ་མཆོད་བསྟོད་བཟླས་པ་བྱ་བ་ནི་ཡོ་ག་ཙམ་པོ་པའི་ལུགས་ཡིན་ལ། ཡོ་ག་ཁྱད་པར་པའི་དབང་དུ་བྱས་ན་དང་པོའི་སྦྱོར་བ་བདག་ཉིད་ལྷའི་གཙོ་བོར་བསྒོམ་རྗེས། དཀྱིལ་འཁོར་རྒྱལ་མཆོག་མདུན་དུ་ཡེ་ཤེས་ཀྱི་འཁོར་ལོ་རྫོགས་པར་བསྒོམ་སྟེ། ལས་རྒྱལ་མཆོག་དེ་གཉིས་ཀ་ལ། ཡེ་ཤེས་པ་དགུག་བསྟིམ་གཉིས་མེད་དུ་བྱས་ནས་མཆོད་བསྟོད་བཟླས་པ་སོགས་བྱས་རྗེས་སླར་གཤེགས་སུ་གསོལ་བའི་ཁྱད་པར་ཡོད་དོ། །མཚན་མེད་ནི། དོན་དམ་མཚན་མ་མེད་པའི་ངོ་བོ་ཉིད་དང༌། དེའི་བྱིན་རླབས་ལྷར་སྣང་ཡེ་ཤེས་ཀྱི་སྣང་ཆ་གཉིས་གཉིས་སུ་མེད་པའི་ངང་ལ་མཉམ་པར་འཇོག་པའོ། །སྤྱོད་པ་ནི། གཙང་སྦྲ་སོགས་ཕྱིའི་ཀུན་སྤྱོད་ཀྱི་གྲོགས་དང་ལྡན་པའི་སྒོ་ནས་གཙོ་བོར་ལྷའི་རྣལ་འབྱོར་ལ་གནས་པས་རང་གཞན་གྱི་དོན་སྤྱོད་པའོ། །འབྲས་བུ་མི་ཚེ་གསུམ་ན་སྟུག་པོ་བཀོད་པའི་ས་ལ་སྐུ་གསུམ་ཡེ་ཤེས་ལྔ་ཡི་བདག་ཉིད་དུ་སངས་རྒྱས་པར་འདོད་དེ། ལམ་རིམ་ལས། ལྷུན་གྲུབ་མཉམ་པ་མ་མཐོང་བས། །ཆོས་ཀུན་རྣམ་དག་ཡེ་ཤེས་ཀྱི། །བྱིན་རླབས་རྡོ་རྗེ་དབྱིངས་སྤྲུལ་པ། །བླང་དོར་བྱེད་པ་རྣལ་འབྱོར་སའོ། །ཞེས་དང༌། ཀུན་བྱེད་ལས། ཡོ་ག་སྟུག་པོ་བཀོད་འདོད་པས། །མི་ཚེ་གསུམ་ན་གྲོལ་བར་འདོད༑ ༑ཅེས་སོ། །དེས་ན་སྔགས་ཕྱི་རྒྱུད་རྣམས་སུ་ཀུན་རྫོབ་ལྷར་བལྟ་བའང༌། ཆོས་ཉིད་དག་པར་རྟོགས་པའི་དབང་གིས་ཆོས་ཅན་ལྷར་སྣང་བར་འདོད་ཀྱི། སྔགས་ནང་པ་བཞིན་དུ་རྟོགས་རུང་མ་རྟོགས་རུང་འདི་ལྟར་སྣང་བའི་ཆོས་ཐམས་ཅད་ཡེ་ནས་སངས་རྒྱས་པའི་རང་བཞིན་མཉམ་པ་ཉིད་དུ་རྟོགས་པ་མ་ཡིན་ལ། དེའི་དབང་གིས་སྤྱོད་པ་བླང་དོར་མེད་པ་མཉམ་པ་ཉིད་ལ་མངོན་དུ་སྤྱོད་ནུས་པ་མ་ཡིན་ཞིང༌། འབྲས་བུ་ཐོབ་པའི་དུས་ཀྱི་ཡུན་མི་ཚེ་བདུན་སོགས་གསུངས་པའང་རིག་འཛིན་གྲུབ་པའི་དབང་གིས་ཡུན་རིང་དུ་གནས་པའི་དབང་དུ་མཛད་ཀྱི། གཞན་དུ་བྱ་རྒྱུད་རང་ལམ་གྱིས་བསྐལ་ཆེན་བརྒྱད་ནས་མཐར་འབྲས་ལ་སྦྱོར་བར་གསུངས་པ་སོགས་གནད་ཀྱིས་མི་འགལ་ཞིང་དོན་གཅིག་ཏུ་འབབ་པ་ཡིན་ནོ། །དེ་ལྟར་ཕྱི་རྒྱུད་སྡེ་གསུམ་པོ་དེ་ལའང་དག་པ་མཐར་ཕྱིན་པ་འབྲས་བུ་སྐུ་དང་ཡེ་ཤེས་ཀྱི་རང་བཞིན་དུ་གྱུར་པའི་ལྷ་ཉིད་མཚན་མ་དང་སྔགས་ཀྱི་རྣམ་པར་ཤར་བ་ལམ་དུ་བྱེད་པའི་སྒོ་ནས་སངས་རྒྱས་ཀྱི་མཛད་པ་ལ་ད་ལྟ་ནས་ཅི་རིགས་པར་འཇུག་པའི་ཆ་ནས་འབྲས་བུ་ལམ་བྱེད་ཀྱི་ཚུལ་ཡོད་ཅིང༌། དེའི་དབང་གིས་མདོ་ལམ་ལས་ཐབས་ཀྱིས་འཕགས་ཤིང་མྱུར་བའི་ལམ་ཡིན་ནོ། །དེས་དཀའ་ཐུབ་རིག་བྱེད་ཀྱི་ཐེག་པ་སྔགས་ཕྱི་རྒྱུད་གསུམ་གྱི་རྣམ་བཞག་མདོ་ཙམ་ཞུས་གྲུབ་ནས།
གཉིས་པ་ནང་པ་ཐབས་ཀྱི་རྒྱུད་ཀྱི་ཐེག་པ་ནི།
ལྟ་བ་བདེན་པ་དབྱེར་མེད་དུ་རྟོགས་པ་དང༌༑ སྒོམ་པ་ལྷ་ཞལ་སྦྱོར་དུ་སྒོམ་པ། སྤྱོད་པ་གཙང་དམེ་བླང་དོར་ལས་འདས་པ་དང༌། འབྲས་བུ་ཚེ་གཅིག་གིས་བྱང་ཆུབ་མངོན་དུ་བྱེད་ནུས་པ་སོགས་ཀྱི་སྔགས་ཕྱི་པ་ལས་ཁྱད་པར་དུ་འཕགས་སོ། །དེ་ལའང་ཆོས་ཐམས་ཅད་སེམས་ཉིད་སྣང་སྟོང་དབྱེར་མེད་ཀྱི་ཆོ་འཕྲུལ་དུ་རྟོགས་པ་མ་ཧཱ། ཆོས་ཐམས་ཅད་སེམས་ཉིད་དབྱིངས་ཡེ་གཉིས་སུ་མེད་པའི་རྩལ་དུ་རྟོགས་པ་ཨ་ནུ། ཆོས་ཐམས་ཅད་སེམས་ཉིད་ཡེ་ནས་སྐྱེ་འགག་མེད་པའི་རང་བྱུང་གི་ཡེ་ཤེས་རང་སྣང་བར་རྟོགས་པ་ཨ་ཏི་གསུམ་སྟེ། རང་ཤར་ལས། ནང་པ་ལ་ནི་གསུམ་དུ་འདོད༑ ༑མ་ཧཱ་ཨ་ནུ་ཨ་ཏིའོ། །ཞེས་དང༌། རྩལ་རྫོགས་ལས། བསྐྱེད་པ་མ་ཧཱ་ཡོ་ག་ནི་ཆོས་ཐམས་ཅད་ཀྱི་གཞི་ལྟ་བུའོ། །ལུང་ཨ་ནུ་ཡོ་ག་ནི་ཆོས་ཐམས་ཅད་ཀྱི་ལམ་ལྟ་བུའོ། །རྫོགས་པ་ཨ་ཏི་ཡོ་ག་ནི་ཆོས་རྣམས་ཀྱི་འབྲས་བུ་ལྟ་བུའོ། །ཞེས་སོ། །དེ་ལས།
དང་པོ་མ་ཧཱ་ཡོ་གའི་ཐེག་པའི་ངོ་བོ་ནི།
ཐབས་བསྐྱེད་པའི་རིམ་པ་ལ་གཙོ་བོར་བརྟེན་ནས་ལྷག་པ་བདེན་པ་དབྱེར་མེད་ཀྱི་དོན་ལ་རྟོགས་གོམས་ཀྱི་སྦྱོར་བས་གྲོལ་བ་ཐོབ་པའི་རང་བཞིན། ངེས་ཚིག་ནི། མ་ཧཱ་ཡོ་གའི་སྒྲ་ལས་རྣལ་འབྱོར་ཆེན་པོ་སྟེ། གཉིས་མེད་ཀྱི་དོན་ལ་བློ་འབྱོར་བས་ཡོ་ག་ཕྱི་པ་ལས་ཆེས་འཕགས་པའི་ཕྱིར་རོ། །དབྱེ་བ་ལས། འཇུག་སྒོ་དབང་ནི༑ ཐུན་མོང་བ་བུམ་དབང་གི་སྟེང་དུ། ཐུན་མིན་མཆོག་དབང་གོང་མ་གསུམ་བསྣན་པས་དབང་བཞིའི་ངེས་པ་ཅན་ཏེ། སྒྱུ་འཕྲུལ་ལྟར་ན་བུམ་དབང་ལ་གཉིས་སུ་ཕྱེ་བའི་ཕན་ནུས་ཟབ་མོའི་དབང་ལྔའོ། །བྱ་བའི་འཇུག་སྒོ་ནི། ཤེས་རབ་སྟོང་པ་ཆེན་པོའི་རྣལ་འབྱོར་དང༌། ཐབས་སྙིང་རྗེ་སྒྱུ་མ་དང༌། ཕྱག་རྒྱ་ཕྲ་རགས་ཀྱི་ཏིང་ངེ་འཛིན་རྣམ་པ་གསུམ་གྱི་སྒོ་ནས་འཇུག་སྟེ་བསྐྱེད་རིམ་གཙོ་བོར་སྟོན་པའི་ལམ་ཡིན་པའི་ཕྱིར་རོ། །ལྟ་བ་ནི། རིག་པ་སྤྲོས་བྲལ་ལ་སྣང་བ་སྐུ་གསུང་ཐུགས་ཡོན་ཕྲིན་ལས་ཏེ་དབྱིངས་ཡེ་འབྲས་བུའི་དོན་དམ་དཀོར་བདུན་ངོ་བོ་ཉིད་རྒྱུར་ལྷུན་གྱིས་གྲུབ་པ་ལྷག་པའི་དོན་དམ་དང༌། དེ་ཉིད་ཀྱི་རྩལ་ཕུང་ཁམས་སྐྱེ་མཆེད་ཀྱིས་བསྡུས་པའི་རྟོག་ཚོགས་ཐམས་ཅད་སྐུ་དང་ཡེ་ཤེས་ཀྱི་དཀྱིལ་འཁོར་དུ་རང་སྣང་བ་ལྷག་པ་ཀུན་རྫོབ་སྟེ། བདེན་པ་དེ་གཉིས་ཀྱང་སྣང་སྟོང་ཕྱོགས་རེ་བ་མ་ཡིན་པར། གསེར་དང་གསེར་གྱི་སེར་པོ་དང༌། གཡུ་དང་གཡུའི་ཁ་དོག་བཞིན་དུ། ངོ་བོ་དབྱེར་མེད་པར་མཉམ་པ་ཉིད་དུ་སྣང་བའི་ཕྱིར། ཐ་སྙད་དུ་དབྱེར་མེད་བརྗོད་ཀྱང༌། དེར་འཛིན་གྱི་བསམ་བརྗོད་ཀྱི་ཡུལ་ལས་འདས་པའི་ཕྱིར་དབྱེར་མེད་སྤྱོད་ཡུལ་དང་བྲལ་བ་ཞེས་བྱའོ། །ཚུལ་ཁྲིམས་ལ། སྔགས་ཕྱི་འགྱུར་བ་རྣམས། བླ་མ་ལ་སྨོད་པ། བདེ་གཤེགས་བཀའ་འདས། མཆེད་ལ་འཁུ་བ། བྱམས་པ་བཏང་བ། བྱང་སེམས་སྤངས་པ། གྲུབ་མཐའ་སྨོད་པ། གསང་བ་སྒྲོགས་པ༑ ཕུང་པོ་བརྙས་པ། རང་བཞིན་དག་པའི་ཆོས་ལ་སོམ་ཉི་ཟ་བ། ཞིང་བཅུ་མི་སྒྲོལ་བ།དོན་དམ་ལ་རྟོག་དཔྱོད་ཀྱི་བློས་འཇལ་བ། དད་ལྡན་སུན་འབྱིན་པ། སྐབས་བབས་ཀྱི་དམ་རྫས་མི་བསྟེན་པ། ཤེས་རབ་མ་ལ་སྨོད་པ་སྟེ་རྩ་ལྟུང་བཅུ་བཞི་དང༌། མ་སྨིན་པའི་རིག་མ་བསྟེན་པ། ཚོགས་འཁོར་གྱི་དུས་སུ་ཀྱལ་ཀའི་རྩོད་པ། མཚན་ངན་ལས་འདུད་རྩི་ལེན་པ༑ སྣོད་ལྡན་ལ་གསང་སྔགས་མི་སྟོན་པ། དད་ལྡན་ལ་ཆོས་མི་སྟོན་པ། ཉན་ཐོས་ནང་དུ་ཞག་བདུན་བསྡད་པ། ང་རྒྱལ་གྱིས་སྔགས་པར་རློམ་པ། སྣོད་མིན་ལ་ཆོས་བཤད་པ་སྟེ་ཡན་ལག་གི་ལྟུང་བ་བརྒྱད་བཅས་སྤང་བ་དང༌། སྤྱད་བྱའི་དམ་ཚིག་ཤ་ལྔ་བདུད་རྩི་ལྔའི་རང་བཞིན་ཤེས་ནས་སྤྱོད་པ་གཉིས་སུ་བཞེད། སྔ་འགྱུར་གྱི་རང་སྐད་དུ། རྣལ་འབྱོར་ཆེན་པོའི་དམ་ཚིག་ཉི་ཤུ་རྩ་བརྒྱད་དེ། བླ་མ་དང་མཆེད་ལ་གུས་པ་སྐུ། སྔགས་དང་ཕྱག་རྒྱ་ལ་བརྩོན་པ་གསུང༌། བླ་མེད་བྱང་ཆུབ་ཀྱི་སེམས་མི་སྤང་ཞིང་གསང་བ་བསྲུང་བ་ཐུགས་ཀྱི་དམ་ཚིག་སྟེ་རྩ་བ་གསུམ། ཏ་ན་ག་ན་མ་བྱིན་ལེན་རྫུན་ཚིག་བརླང་སྟེ་སྤྱད་བྱ་ལྔ། ཆགས་སྡང་གཏི་མུག་ང་རྒྱལ་ཕྲག་དོག་སྟེ་མི་སྤང་བ་ལྔ། དྲི་ཆེན་དྲི་ཆུ་བྱང་སེམས་དཀར་དམར་མམ་ས་སྟེ་དང་དུ་བླང་བ་ལྔ། ཕུང་པོ་འབྱུང་བ་ཡུལ་དབང་ཁ་དོག་རྣམས་ལྷར་ཤེས་པ་ཤེས་བྱ་ལྔ། དེ་བཞིན་གཤེགས་པ་དང༌། རྡོ་རྗེའི་རིགས་སོགས་བདེ་གཤེགས་རིགས་ལྔ་སྒྲུབ་པ་བསྒྲུབ་བྱ་ལྔ་སྟེ་ཡན་ལག་གི་དམ་ཚིག་ཉེར་ལྔ་པོ་ཐབས་ཤེས་ཁྱད་པར་ཅན་གྱིས་ཟིན་པའི་སྒོ་ནས་སྤྱོད་པར་གསུངས་པ་དང༌། ཁྱད་པར་གསང་བ་སྒྱུ་འཕྲུལ་ལྟར་ན། བླ་མེད་མི་སྤང་བླ་མ་བཀུར༑ ༑སྔགས་དང་ཕྱག་རྒྱ་རྒྱུན་མི་བཅད། །ཡང་དག་ལམ་དུ་ཞུགས་ལ་བྱམས། །གསང་བའི་དོན་ཕྱིར་སྨྲ་མི་བྱ། །ཞེས་རྩ་བའི་དམ་ཚིག་ལྔ་དང༌། དུག་ལྔ་མི་སྤང་བ་དང༌། བདུད་རྩི་ལྔ་མི་འདོར་བ་སྟེ་ཡན་ལག་གི་དམ་ཚིག་བཅུར་བཞེད་དོ། །བསྒོམ་པ་ལ། སྒྲུབ་སྡེ་གཙོ་བོ་བྱས་པ། འཇམ་དཔལ་སྐུ། པདྨ་གསུང༌། ཡང་དག་ཐུགས་སོགས་སྒྲུབ་པ་ཆེན་པོ་བཀའ་བརྒྱད་སྤྱི་བྱེ་བྲག་སོ་སོའི་དགོས་ཆོས་གྲུབ་པ་བརྙེས་པའི་སློབ་དཔོན་རྣམས་ཀྱིས་མན་ངག་གིས་བཀྲལ་པའི་དོན་བཞིན་སྒྲུབ་པ་དང༌། རྒྱུད་སྡེ་གཙོ་བོར་བྱས་ན་ཕ་མ་གཉིས་མེད་ཀྱི་རྒྱུད་གསུམ་ལས། གསང་འདུས་སོགས་ཕ་རྒྱུད་རྣམས་སུ་བསྐྱེད་རིམ་ཐབས་ཀྱི་ཆ་དང༌། རྫོགས་རིམ་རླུང་གཙོ་བོར་བྱེད་པས་གསལ་སྟོང་རྣམ་པར་མི་རྟོག་པའི་ཚུལ་གྱིས་ཉམས་སུ་ལེན་པར་འདོད། བདེ་དགྱེས་སོགས་མ་རྒྱུད་རྣམས་སུ་བསྐྱེད་རིམ་གྱི་སྤྲོས་པ་ཤས་ཆུང་ཞིང༌༑ ཤེས་རབ་རྫོགས་པའི་རིམ་པ་ཁམས་གསུམ་བྱང་ཆུབ་སེམས་ཐིག་ལེའི་རྣལ་འབྱོར་གཙོ་བོར་བྱེད་པས་བདེ་སྟོང་རྣམ་པར་མི་རྟོག་པའི་ཚུལ་གྱིས་ཉམས་སུ་ལེན་པར་འདོད། སྒྱུ་འཕྲུལ་དྲྭ་བ་སོགས་གཉིས་མེད་དམ་མ་ནིང་གི་རྒྱུད་རྣམས་སུ་བསྐྱེད་རྫོགས་ཟུང་དུ་འཇུག་ཅིང༌༑ དེའང་རྫོགས་རིམ་རྩ་ཐིག་རླུང་གསུམ་ལས་སྐྱེས་པའི་བདེ་གསལ་མི་རྟོག་པའི་ཡེ་ཤེས་དང༌། ཁྱད་པར་འོད་གསལ་ཡེ་ཤེས་ཆེན་པོ་ལ་གཙོ་བོར་བྱེད་པའི་ཚུལ་གྱིས་ཉམས་སུ་ལེན་པར་འདོད་དོ། །འདིར་གསང་བ་སྒྱུ་འཕྲུལ་གྱི་དབང་དུ་བྱས་ཏེ་བཤད་ན། མཚན་བཅས་དང༌། མཚན་མེད་གཉིས་ཀྱི། དང་པོ་ལ་བསྐྱེད་རྫོགས་གཉིས་ལས། བསྐྱེད་རིམ་ནི༑ ཏིང་ངེ་འཛིན་གསུམ་ལ་བརྟེན་ནས་དཀྱིལ་འཁོར་རིམ་གྱིས་བསྐྱེད་པ་གཙོ་བོར་བྱེད་པའི་སྒོ་ནས་ལྷ་རྟོག་དབྱེར་མེད་དུ་བསྒོམ་པའི་ཉམས་ལེན། དེ་ལའང་མོས་བསྒོམ་དང༌། ངེས་རྫོགས་གཉིས་ལས། དང་པོ་ནི། ཏིང་ངེ་འཛིན་ལ་བརྟན་པ་མ་ཐོབ་ཀྱང་རྣམ་པ་ཙམ་བསྒོམ་པ་ནུབ་གཅིག་ལ་བསྐྱེད་རིམ་གྱི་ཆོ་གའི་ཡན་ལག་ཚང་བ་ཉམས་སུ་ལེན་པ་ལྟ་བུ། གཉིས་པ་ནི། བསྐྱེད་རིམ་གྱི་ཡན་ལགསྟོང་པ་ཆེན་པོ། སྙིང་རྗེ་སྒྱུ་མ། ཕྱག་རྒྱ་གཅིག་པ། ཕྱག་རྒྱ་སྤྲོས་བཅས། ཚོམ་བུ་ཚོགས་སྒྲུབ་སྟེ་ཟག་བཅས་ཚོགས་སྦྱོར་གྱི་རྣལ་འབྱོར་ལྔ་དང༌། མཐོང་ལམ་ལ་ནུས་པ་ཐོབ་མ་ཐོབ་ཀྱི་ཁྱད་པར་གྱིས་རྣམ་སྨིན་དང་ཚེ་དབང་གཉིས། སྒོམ་ལམ་ཕྱག་ཆེན། མཐར་ལམ་ལྷུན་གྲུབ་སྟེ་ཟག་མེད་རིག་འཛིན་བཞིའོ། །རྫོགས་རིམ་ལ་སྟེང་སྒོ་འཇུ་འདུལ་གྱི་མན་ངག་དང༌། འོག་སྒོ་ཁམས་གསུམ་རོལ་བའི་མན་ངག་གཉིས་ཡོད། གཉིས་པ་མཚན་མེད་ནི། ཆོས་ཉིད་དེ་བཞིན་ཉིད་ཀྱི་ཏིང་ངེ་འཛིན་བསྒོམ་པའོ། །སྤྱོད་པ་ནི། ཐབས་ལ་མཁས་པའི་གདེང་གིས་ཟིན་པས་འཁོར་བའི་ཆོས་ཅི་ལའང་མ་ཆགས་པར་སྤྱོད་པའོ། །འབྲས་བུ་ནི། ཚེ་འདིའམ་བར་དོར་སྐུ་ལྔ་ལྷུན་གྱིས་གྲུབ་པའི་བདག་ཉིད་མངོན་དུ་བྱེད་པ་སྟེ༑ རང་ཤར་ལས། འཇུག་པའི་སྒོ་ནི་ཏིང་འཛིན་རྣམ་པ་གསུམ། །རྟོགས་པའི་ལྟ་བ་ཅིར་སྣང་ལྷ་རུ་རྟོགས། །བསྲུང་བའི་དམ་ཚིག་རྩ་བ་སྐུ་གསུང་ཐུགས། །འབྲས་བུ་ཐབས་དང་ཤེས་རབ་འདུ་འབྲལ་མེད། །ཅེས་སོ། །
གཉིས་པ་ལུང་ཨ་ནུ་ཡོ་གའི་ཐེག་པ་ལ། ངོ་བོ་ནི།
ཤེས་རབ་རྫོགས་པའི་རིམ་པ་ལ་གཙོ་བོར་བརྟེན་པའི་སྒོ་ནས་དབྱིངས་དང་ཡེ་ཤེས་གཉིས་སུ་མེད་པའི་དོན་རྟོགས་གོམས་ཀྱི་སྦྱོར་བས་གྲོལ་པ་ཐོབ་པའི་རང་བཞིན་ནོ། །ངེས་ཚིག་ནི། ཨ་ནུ་ཡོ་ག་སྟེ་ཤེས་རབ་རྗེས་ཆགས་ཀྱི་ལམ་གཙོ་བོར་སྟོན་པའི་ཕྱིར་རྗེས་སུ་རྣལ་འབྱོར་རོ། །དབྱེ་བ་ལ། འཇུག་སྒོ་དབང་ནི༑ ཨ་ནུའི་དཀྱིལ་འཁོར་དུ། ཕྱི་དབང་རྒྱུད་ཀྱི་ཆུ་བོ་བཅུ། ནང་དབང་འབྱུང་བའི་ཆུ་བོ་བཅུ་གཅིགསྒྲུབ་དབང་གྲགས་པའི་ཆུ་བོ་བཅུ་གསུམ། གསང་དབང་རྫོགས་པའི་ཆུ་བོ་གཉིས་བཅས་ཕྱི་ནང་སྒྲུབ་གསང་བཞིས་བསྡུས་པའི་དབང་ཆོག་སུམ་ཅུ་རྩ་དྲུག་གོ །བྱ་བའི་འཇུག་སྒོ་ནི། དབྱིངས་དང་ཡེ་ཤེས་གཉིས་སུ་མེད་པའི་སྒོ་ནས་འཇུག་སྟེ། མ་བསྐྱེད་རྫོགས་པའི་ཚུལ་གྱིས་སོ། །ལྟ་བ་ནི། ཆོས་ཐམས་ཅད་རང་གི་སེམས་ཡིན་ལ། དེ་ཉིད་སྐྱེ་མེད་སྤྲོས་པ་དང་བྲལ་བའི་རང་བཞིན་ཡུམ་ཀུན་ཏུ་བཟང་མོའི་མཁའ་ཀློང་རྣམ་པར་དག་པ་ཡེ་ཇི་བཞིན་པའི་དཀྱིལ་འཁོར་དང༌། སྐྱེ་མེད་དེ་ཉིད་ཐམས་ཅད་དུ་མི་འགག་པར་རང་སྣང་རིས་མེད་ཀུན་ཁྱབ་ཏུ་ཤར་བ་ནི་ཡེ་ཤེས་ཀུན་ཏུ་བཟང་པོའམ་རང་བཞིན་ལྷུན་གྱིས་གྲུབ་པའི་དཀྱིལ་འཁོར་དང༌༑ དེ་གཉིས་ཀྱང་ངོ་བོ་ཐ་མི་དད་པར་ཟུང་འཇུག་ཏུ་གནས་པ་ནི། དབྱིངས་དང་ཡེ་ཤེས་གཉིས་སུ་མེད་པའི་སྲས་བདེ་བ་ཆེན་པོ་རྩ་བ་བྱང་ཆུབ་སེམས་ཀྱི་དཀྱིལ་འཁོར་ཏེ། ཆོས་ཐམས་ཅད་དཀྱིལ་འཁོར་རྣམ་གསུམ་དབྱེར་མེད་པའི་རང་བཞིན་རྩ་བ་བྱང་ཆུབ་སེམས་ཀྱི་དཀྱིལ་འཁོར་དུ་ཡེ་ནས་སངས་རྒྱས་པར་བལྟ་ཞིང༌། ཀུན་ཏུ་བཟང་པོའི་རོལ་པ་མ་འགགས་པའི་རྩལ་སྣང་ལྷ་སྐུར་འཆར་བར་འདོད་དོ། །ཚུལ་ཁྲིམས་ནི། དབྱེ་ན། གལ་མདོ་ངེས་པའི་དམ་ཚིག་བཞི། ཐུན་མོང་གི་ཉེར་བརྒྱད། ལྷག་པའི་བཞི། བརྟུལ་ཞུགས་ཀྱི་ཉེར་གསུམ །སྒྲུབ་པའི་ཉི་ཤུ། སྤྱོད་ལམ་རྒྱན་གྱི་བཞི། བདུད་ལྔ་སྤང་བ། དགྲ་བཞི་གཞོམ་པ། ལྟ་བའི་དམ་ཚིག་སྟེ་རྣམ་གྲངས་དགུར་སྤྱི་མདོའི་ལེའུ་རེ་དྲུག་པར་གསུངས་ཀྱང༌། བསྡུ་ན་བསྲུང་མཚམས་མེད་པ་ཅིག་ཅར་བའི་དམ་ཚིག་དང༌། བསྲུང་མཚམས་ཅན་རིམ་གྱིས་པའི་དམ་ཚིག་གཉིས་སུ་འདུའོ། །བསྒོམ་པ་ནི་ཐབས་གྲོལ་གཉིས་ཀྱི། ཐབས་ལམ་སྟེང་སྒོ་འཁོར་ལོ་བཞིའམ་དྲུག་བསྒོམ་པའི་རྣལ་འབྱོར་དང༌། འོག་སྒོ་མཁའ་གསང་གཉིས་ཀྱི་སྙོམས་འཇུག་ལ་བརྟེན་ནས་ལྷན་སྐྱེས་ཡེ་ཤེས་བསྐྱེད་པའི་ཐབས་ཏེ། གཙོ་བོར་རང་ལུས་ཐབས་ལྡན་དང༌། གཞན་ལུས་ཕོ་ཉའི་ལམ་གང་རུང་ལ་བརྟེན་ནས་རྡོ་རྗེའི་ལུས་ལ་གནད་དུ་བསྣུན་པའི་ཐབས་ཀྱིས། ཐབས་བྱུང་བདེ་བ་ཆེན་པོའི་ཡེ་ཤེས་བཙན་ཐབས་སུ་འདྲེན་པའི་མྱུར་ལམ་མོ། །གྲོལ་ལམ་ལ། དོན་རྟོགས་གཉིས་ཀྱི། དང་པོ། སྤྲོས་མེད་རྣམ་པར་མི་རྟོག་པའི་ཏིང་ངེ་འཛིན་ནི་དོན་བཀོད་པ་སྟེ། ཆོས་ཉིད་སྙིང་པོ་ཇི་བཞིན་པའི་ངང་ལ་སྒོམ་བྱེད་ཀྱི་བློ་མ་བཅོས་པར་འཇོག་པའོ། །གཉིས་པ། སྤྲོས་བཅས་ལྷ་ཡི་ཏེང་ངེ་འཛིན་ནི་རྟགས་ཀྱི་རོལ་པ་སྟེ། སྔགས་བརྗོད་པ་ཙམ་གྱིས་ཆུ་ལས་ཉ་ལྡང་བ་ལྟར། སྣོད་བཅུད་ལྷ་ཡི་དཀྱིལ་འཁོར་གསལ་ལ་མ་འདྲེས་པར་ཅིག་ཅར་དུ་བསྒོམ་པ་གཙོ་བོར་བྱེད་པའི་ཉམས་ལེན་ནོ། །དེ་ཡང་སྤྱིར་ངེས་རྫོགས་བསྒོམ་པའི་ལམ་ལ་ཟག་བཅས་དང་ཟག་མེད་གཉིས་ལས། ཟག་བཅས་ཚོགས་ལམ་འདུན་པ་སེམས་པའི་རྣལ་འབྱོར། སྦྱོར་ལམ་རིགས་ཆེན་འབྱེད་པའི་རྣལ་འབྱོར་གཉིས༑ ཟག་མེད་མཐོང་ལམ་དབུགས་ཆེན་འབྱིན་པའི་རྣལ་འབྱོར། སྒོམ་ལམ་ལུང་ཆེན་ཐོབ་པའི་རྣལ་འབྱོར། མཐར་ལམ་རྩལ་ཆེན་རྫོགས་པའི་རྣལ་འབྱོར་གསུམ་བཅས་ལྔའོ། །སྤྱོད་པ་ནི། སྤྱིར་མཉམ་པ་ཉིད་ལ་གཙོ་བོར་སྤྱོད་ཅིང༌། བྱེ་བྲག་ཏུ་དབྱེ་ན། དབྱིངས་ཡེ་གཉིས་མེད་རྟོགས་པའི་བྱིན་རླབས་ཀྱི་སྤྱོད་པ་ནམ་མཁའ་ལྟ་བུ། དུག་ལྔ་ཡེ་ཤེས་ལྔ་ཡི་རང་བཞིན་དུ་དབང་བསྒྱུར་བའི་སྤྱོད་པ་རྒྱལ་པོའམ་མེ་དཔུང་གིས་བུད་ཤིང་བསྲེགས་པ་ལྟ་བུ། འཁོར་འདས་མཉམ་ཉིད་དུ་རྟོགས་པའི་ཐབས་ཀྱི་སྤྱོད་པ་རྒྱུན་མི་འཆད་པ་ཆུ་བོ་ལྟ་བུ་སྟེ་གསུམ་མོ༑ ༑འབྲས་བུ་ནི། ཚེ་གཅིག་གི་འབྲས་ཆོས་ཉེར་ལྔ་དབྱེར་མེད་ལྷུན་གྲུབ་ཀྱི་ངོ་བོ་སྐུ་བཞིའི་བདག་ཉིད་བདེ་བ་ཆེན་པོའི་སྐུ་མངོན་དུ་བྱེད་པ་སྟེ། རང་ཤར་ལས། ལུང་ཆེན་ཨ་ནུའི་ཐེག་པ་ནི། །དབྱིངས་དང་ཡེ་ཤེས་རྣམ་པ་གཉིས། །འདུ་འབྲལ་མེད་པའི་རྡོ་རྗེར་འདོད། །ཅེས་དང༌༑ བང་མཛོད་འཕྲུལ་ལྡེ་ལས། ཨ་ནུ་ཡོ་གའི་ཐེག་པ་ནི། །བར་མ་ཆོད་པའི་ཚེ་གཅིག་གིས། །སངས་རྒྱས་ས་ལ་ངེས་པར་འགྲོ། །ཞེས་སོ། །
གསུམ་པ་མན་ངག་ཨ་ཏི་ཡོ་གའི་ཐེག་པ་ནི།
དབྱིངས་རང་བཞིན་གྱིས་དག་པའི་སེམས་ཉིད་འོད་གསལ་བ་ལྷུན་གྲུབ་རང་གནས་ཆེན་པོར་གནས་པའི་རང་བྱུང་གི་ཡེ་ཤེས་ཉིད་བཅོས་བསྒྱུར་སྤང་ལེན་དང་བྲལ་བར་ལམ་དུ་ཁྱེར་བས་རྩོལ་བཅས་ཀྱི་ཐེག་པ་འོག་མ་ཀུན་ལས་ཁྱད་པར་དུ་འཕགས་སོ། །དེ་ལ་ངོ་བོ་ནི། ཡེ་ནས་སངས་རྒྱས་པའི་དོན་རང་ཐོག་ཏུ་གྲོལ་བར་བྱེད་པའི་ཐབས། སྤང་བླང་རེ་དོགས་དང་བྲལ་བའི་རང་བཞིན་ཅན་ནོ། །ངེས་ཚིག་ནི །ཨ་ཏི་ཡོ་ག་སྟེ། བསྐྱེད་རྫོགས་གཉིས་ཀའི་རྫོགས་རིམ་མཐར་ཐུག་པའི་ཕྱིར་དང༌། ཐེག་པ་ཐམས་ཅད་ཀྱི་རྩེ་མོར་གྱུར་པས་ཤིན་ཏུ་རྣལ་འབྱོར་རོ། །དབྱེ་བ་ལས། དབང་གི་འཇུག་སྒོ་ནི། རིག་པའི་རྩལ་དབང་ལ་སོགས་པས་སྨིན་པར་བྱེད་པ་སྟེ། གསང་བ་སྙིང་ཐིག་ལྟར་ན༑ སྤྲོས་བཅས། སྤྲོས་མེད། ཤིན་ཏུ་སྤྲོས་མེད། རབ་ཏུ་སྤྲོས་མེད་དེ་རྣམ་པ་བཞིའི་སྒོ་ནས་སོ༑ ༑བྱ་བའི་འཇུག་སྒོ་ནི། ཅི་ཡང་འཇུག་ཏུ་མེད་པའི་སྒོ་ནས་འཇུག་གོ །ལྟ་བ་ནི། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཐིག་ལེ་ཆེན་པོ་ཆོས་ཀྱི་སྐུ་རང་བྱུང་གི་ཡེ་ཤེས་ཆེན་པོའི་ངོ་བོར་བྱ་རྩོལ་མེད་པར་ཡེ་ནས་སངས་རྒྱས་པར་འདོད་དེ། དེ་ལའང་བསྐྱེད་རྫོགས་གསུམ་གྱི་དབང་བཞི་པའི་ཡེ་ཤེས་ཀྱི་ལུས་རྫོགས་པར་སྟོན་པའི་ཆ་ནས་སེམས་ཀློང་མན་ངག་གི་སྡེ་གསུམ་ལས། སེམས་སྡེ་པས་འདི་ལྟར་སྣང་ཞིང་མྱོང་བའི་ཆོས་ཐམས་ཅད་སེམས་ཉིད་གཅིག་གི་རོལ་པ་ལས་མ་འདས་པས་ཆོས་ཐམས་ཅད་རང་བྱུང་གི་ཡེ་ཤེས་བརྗོད་བྲལ་དུ་འདོད། ཀློང་སྡེ་པས་རང་བྱུང་གི་ཡེ་ཤེས་དང་དེའི་ངང་ངམ་རྩལ་ལས་ཤར་བའི་ཆོས་སོ་ཅོག་ཆོས་ཉིད་ཀུན་ཏུ་བཟང་མོའི་ཀློང་ལས་འགྲོ་ས་གཞན་མེད་པར་ཡེ་གྲོལ་རང་དག་ཏུ་འདོད། མན་ངག་སྡེས་འཁོར་འདས་སྤང་བླང་དང་བྲལ་བའི་ཡིན་ལུགས་གནད་ཐོག་ཏུ་འབེབས་པའི་ཐབས་ཀྱིས་བློ་འདས་རང་བྱུང་གི་ཡེ་ཤེས་སྐད་ཅིག་ལ་འཆར་བར་བྱེད་པས་སྔ་མ་གཉིས་ལས་ཀྱང་ཁྱད་པར་དུ་འཕགས་པའོ། །ཚུལ་ཁྲིམས་ནི། བསྲུང་དུ་ཡོད་པ་སྐུ་གསུང་ཐུགས་ཀྱི་དམ་ཚིག་རེ་རེ་ལའང་དགུ་དགུར་དབྱེ་བས་ཉེར་བདུན་ཏེ། ཕྱི་ལུས་ཀྱི་མི་དགེ་བ། མ་བྱིན་ལེན། མི་ཚངས་སྤྱོད། སྲོག་གཅོད་སྤོང་བ་གསུམ། ནང་ཕ་མ་རྡོ་རྗེའི་སྤུན་སྲིང་དང་རང་ལུས་ལ་སྨོད་པ། ཆོས་དང་གང་ཟག་ལ་སྨོད་པ། ལུས་ལ་རྡེག་འཚོག་དང་དཀའ་ཐུབ་ཀྱིས་བརྙས་ཤིང་གདུང་བ་སྤོང་བ་གསུམ། གསང་བ་རྡོ་རྗེའི་སྤུན་སྲིང་གི་ལུས་ལ་རྡེག་པར་གཟས་ཤིང་རྒྱན་ལ་སྨོད་པ། རྡོ་རྗེའི་མཆེད་ལྕམ་ལ་རྡེག་པ་དང་བླ་མའི་ཡུམ་ལ་གཙེས་པ། བླ་མའི་གྲིབ་མར་འགོང་བ་དང་སྤྱན་སྔར་ལུས་ངག་གི་སྤྱོད་པ་བག་མེད་སྤོང་བ་གསུམ་སྟེ་སྐུ་ཡི་དམ་ཚིག་དགུ། ཕྱི་ངག་གི་ལས་རྫུན། ཕྲ་མ། ཚིག་རྩུབ་སྤོང་བ་གསུམ། ནང་ཆོས་ཀྱི་ཚིག་སྨྲ་བ། དོན་ཡིད་ལ་བསམ་པ། གནས་ལུགས་སྒོམ་པར་བྱེད་པ་རྣམས་ལ་གཤེ་སྐུར་འདེབས་པ་སྤོང་བ་གསུམ། གསང་བ་རྡོ་རྗེའི་སྤུན་སྲིང་གི་ཚིག བླ་མའི་ཕྱག་རྒྱ་དང་ཉེ་འཁོར་གྱི་ཚིག བླ་མའི་གསུང་རྣམས་ལ་བརྙས་ཤིང་གཅོག་པ་སྤོང་བ་གསུམ་སྟེ་གསུང་གི་དགུ། ཕྱི་ཡིད་ཀྱི་ལས་བརྣབ་སེམས། གནོད་སེམས། ལོག་ལྟ་སྤོང་བ་གསུམ། ནང་སྤྱོད་པ་ལོག་པ་བག་མེད། སྒོམ་པ་ལོག་པ་བྱིང་རྒོད་དང་གོལ་སྒྲིབ། ལྟ་བ་ལོག་པ་རྟག་ཆད་མཐར་འཛིན་སྤོང་བ་གསུམ། གསང་བ་ཉིན་ཞག་གི་ཐུན་རེ་བཞིན་ལྟ་སྒོམ་སྤྱོད་གསུམ་ཡིད་ལ་མ་བྱས་པ། ཡི་དམ་གྱི་ལྷ་ཡིད་ལ་མ་བྱས་པ། བླ་མའི་རྣལ་འབྱོར་དང་མཆེད་ལྕམ་ལ་བརྩེ་གདུང་ཡིད་ལ་མ་བྱས་པ་གསུམ་སྤོང་བ་སྟེ་ཐུགས་ཀྱི་དགུ་སྟེ་དེ་ལྟར་ཉེར་དགུའོ། །བསྲུང་དུ་མེད་པ་དག་གི་དམ་ཚིག་མེད་པ་དང་ཕྱལ་བ་གཉིས། ལྷུན་གྲུབ་ཀྱི་དམ་ཚིག་གཅིག་པུ་དང་ལྷུན་གྲུབ་གཉིས་ཏེ་དམ་ཚིག་སྤྱི་སྡོམ་ཆེན་པོ་བཞི་ལས་ནམ་ཡང་མི་འདའ་བར་བྱ་བའོ། །སྒོམ་པ་ལ་གསུམ་ལས། འདི་ལྟར་སྣང་སྲིད་སྣོད་བཅུད་ཀྱི་སྣང་བ་ཐམས་ཅད་སེམས་ཉིད་རང་བྱུང་གི་ཡེ་ཤེས་བརྗོད་བྲལ་ཆོས་ཀྱི་སྐུར་གཏན་ལ་ཕབ་ནས་བསལ་བཞག་དང་བྲལ་བར་རིག་སྟོང་ཆོས་སྐུའི་ངང་དུ་འཇོག་པ་སེམས་སྡེ། རང་བྱུང་གི་ཡེ་ཤེས་དང་དེ་ལས་ཤར་བའི་ཆོས་ཐམས་ཅད་ཡེ་གྲོལ་རང་དག་ཆོས་ཉིད་ཀུན་ཏུ་བཟང་མོའི་ཀློང་ལས་འགྲོ་ས་གཞན་མེད་པར་གཏན་ལ་ཕབ་ནས་ཆོས་ཉིད་དམིགས་མེད་བྱ་རྩོལ་དང་བྲལ་བའི་ངང་དུ་འཇོག་པ་ཀློང་སྡེ། ཡེ་གྲོལ་སྤང་བླང་དང་བྲལ་བའི་ཆོས་ཉིད་ཀྱི་ངང་དུ་འཇོག་པ་མན་ངག་གི་སྡེ་སྟེ། དེ་ལའང་སེམས་ཉིད་གཞི་མེད་རྩ་བྲལ་ཀ་དག་ཏུ་གཏན་ལ་ཕབ་ནས་སྣང་སེམས་ཐམས་ཅད་ཡེ་གྲོལ་སོར་བཞག་ཆེན་པོ་ཁྲེགས་ཆོད་ཀྱི་ཉམས་ལེན་དང༌། ལྷུན་གྲུབ་ལུས་ཀྱི་དཀྱིལ་འཁོར་དེ་བཞིན་གཤེགས་པའི་གསང་མཛོད་སྒོ་ཕྱེས་ནས། རང་གནས་ཀྱི་ཡེ་ཤེས་འོད་གསལ་ལྷུན་གྲུབ་ཀྱི་དཀྱིལ་འཁོར་དུ་རང་ཞལ་ལྟ་བ་ཐོད་རྒལ་གྱི་ཉམས་ལེན་གཉིས་སོ། །སྤྱོད་པ་ནི། ཅིར་སྣང་ཆོས་ཉིད་ཀྱི་རོལ་པར་ཤར་བས་གང་ལའང་བླང་དོར་དང་ཆེད་འཛིན་མེད་པར་གཉིས་མེད་མཉམ་པ་ཉིད་ཀྱི་ངང་དུ་སྤྱོད་པའོ། །འབྲས་བུ་ནི། ལྷུན་རྫོགས་ཀུན་ཏུ་བཟང་པོའི་ས་ལ་ད་ལྟ་ཉིད་ནས་གནས་པ་མཐར་ཕྱིན་པ་སྟེ། དེ་ཡང་ཕྱི་སྣང་བ་ལ་དབང་ཐོབ་པས་སྣང་རྐྱེན་ཞིང་ཁམས་སུ་གྲོལ། ནང་ཕུང་པོ་ལ་དབང་ཐོབ་པས་སྒྱུ་ལུས་འོད་གསལ་དུ་གྲོལ། གསང་བ་དབྱིངས་རིག་ལ་དབང་ཐོབ་པས་འཁྲུལ་སྣང་རང་འགགས་སུ་སོང་བས། ཡར་སངས་རྒྱས་ལ་ཐོབ་ཏུ་རེ་བ་དང༌། མ་ཐོབ་པའི་དོགས་པ་མེད། མར་འཁོར་བ་ལ་མི་སྐྱེ་བའི་རེ་བ་དང༌། སྐྱེས་ཀྱི་དོགས་པ་མེད་པ་སྟེ། གདེང་བཞི་ཚད་དུ་ཕྱིན་ནས་འཁོར་བ་མྱང་འདས་སུ་གྲོལ་བ་ཞེས་བྱ་སྟེ། བཤད་རྒྱུད་ཐིག་ལེ་ཀུན་གསལ་ལས༑ རང་རིག་ཡེ་ཤེས་ལྷུན་གྱིས་གྲུབ། །དེ་ལས་མ་གཏོགས་གཞན་མེད་པས། །སོ་སོ་རང་རིག་ཡེ་ཤེས་ལ། །ཅིར་སྣང་ཡེ་ཤེས་ཆེན་པོའི་གདངས། །ཞེས་དང༌། སྒོམ་དུ་ཡོད་མེད་ཐ་སྙད་རྣམ་པར་དག །ཤེས་རབ་སྟོབས་ཅན་རང་རིག་དོན་རྟོགས་པས། །གཉིས་མེད་བདེ་ཆེན་ངང་དུ་འདུ་འབྲལ་མེད། །མ་བཙལ་བཞག་པས་ངང་ལས་མི་གཡོ་གསལ། །ཞེས་དང༌། ཆོས་ཉིད་དོན་གྱི་སྤྱོད་པ་ནི། མཚན་མ་མེད་པས་ནམ་མཁའ་བཞིན། །ཆོས་ཅན་མཚན་མར་མི་ལྟ་བར། །རྣལ་འབྱོར་ཟག་མེད་ཤེས་རབ་ཀྱིས། །དངོས་མེད་ནམ་མཁའ་བཞིན་དུ་སྤྱོད། །ཅེས་དང༌། འབྲས་བུ་ལྟ་བ་མངོན་གྱུར་ཏེ། །ཆོད་ཉིད་ཕྱི་ནང་མེད་པར་གསལ། །རིག་པ་ཕྱི་ནང་མེད་པར་ཁྱབ། །གཉིས་མེད་ཆོས་སྐུ་རྡོ་རྗེའི་ལུས། །རང་གསལ་འཛིན་མེད་ངང་དུ་གནས། །ཞེས་དང༌། ཡང་འབྱེད་ལས། རྫོགས་ཆེན་ཨ་ཏིའི་འབྲས་བུ་ནི། །གདོད་ནས་བྱང་ཆུབ་སྙིང་པོ་རུ། །ཐོབ་མེད་འབྲས་བུ་རང་ལ་སྨིན། །ཞེས་གསུངས་སོ། །དེ་རྣམས་ཀྱིས་དབང་བསྒྱུར་ཐབས་ཀྱི་ཐེག་པ་མ་ཧཱ་ཨ་ནུ་ཨ་ཏི་གསུམ་གྱི་ཐེག་པའི་རྣམ་གཞག་མདོ་ཙམ་ཞུས་གྲུབ་པ་ལགས་ཏེ། དེ་ལྟ་བུའི་ཐེག་པ་རིམ་པ་དགུ་པོའང༌། གནས་སྐབས་གདུལ་བྱའི་བློ་རིམ་དང་བསྟུན་ནས་ལམ་ལ་བཀྲི་བའི་ཚུལ་ཙམ་ལས། ཆོས་ཐ་དད་པ་རིམ་པ་དགུ་ནི་ཡོད་པ་མ་ཡིན་ཏེ། འཕགས་པ་ཀླུའི་རིན་ཆེན་ཕྲེང་བ་ལས། དང་པོ་མངོན་པ་མཐོ་བའི་ཆོས། །ཕྱིས་ནས་ངེས་པར་ལེགས་འབྱུང་བ། །གང་ཕྱིར་མངོན་པར་མཐོ་ཐོབ་ནས། །རིམ་ཀྱིས་ངེས་པར་ལེགས་པའོ། །ཞེས་དང༌། དགྱེས་རྡོར་ལས། དགེ་བ་བཅུ་ལས་བརྩམས་ནས་ནི། །དེ་ཡི་ཆོས་ནི་རབ་ཏུ་དབྱེ། །ཞེས་གསུངས་པ་ལྟར། སོར་བཞག་ལྷ་མིའི་ཐེག་པ་ནི་མྱ་ངན་ལས་འདས་པར་བགྲོད་པའི་ལམ་ཐམས་ཅད་ཀྱི་རྟེན་གཞི་ཡིན་པས། ལམ་རིམ་ལས། གཞི་ཡི་ཐེག་པ་དང་པོར་ཞོག །ཅེས་གསུངས། ཉན་རང་གི་ཐེག་པས་དངོས་སུ་ལམ་དང་འབྲས་བུ་ཐར་པའི་ཆ་ཤས་ཙམ་ལས། རྣམ་གྲོལ་གྱི་ལམ་རྫོགས་པར་མ་བསྟན་ཞིང་རང་འབྲས་མཐར་ཕྱིན་ནས་ཀྱང་ཐེག་ཆེན་ལ་འཇུག་དགོས་པས་རང་རྐྱ་མ་ཐུབ་པའི་ཕྱིར་ཐེག་ཆེན་དུ་འདུ་སྟེ །ལང་གཤེགས་ལས། སྲིད་པའི་ལམ་གྱིས་དུབ་པ་རྣམས། །ངལ་གསོའི་དོན་ཏེ་དེ་ཉིད་མིན། །ཞེས་གསུངས། ཐེག་ཆེན་ཕ་རོལ་ཏུ་ཕྱིན་པ་དང་སྔགས་ཕྱི་རྒྱུད་གསུམ་དུ་མཐར་ཐུག་གི་འབྲས་བུའི་རྣམ་བཞག་བསྟན་ནའང༌། དེར་བགྲོད་བྱེད་ཀྱི་ལམ་རྫོགས་པར་མ་བསྟན་ཅིང༌། སྔགས་བླ་མེད་ཀྱི་ཐེག་པས་ནི་ལམ་ཡོངས་རྫོགས་བསྟན་པས་འཕགས་པར་མ་ཟད། ཡོ་ག་མན་ཆད་ཀྱི་རྒྱུ་དང་འབྲས་བུའི་ཐེག་པའི་ལམ་དང༌། འབྲས་བུའི་རྣམ་བཞག་ཐམས་ཅད་སྔགས་བླ་མེད་དུ་ཚང་ལ། བླ་མེད་ཐུན་མོང་མ་ཡིན་པའི་ཁྱད་ཆོས་རྣམས་དེ་དག་ཏུ་མེད་ཅིང༌། དེ་དང་དེའི་དོད་ཐུབ་ཀྱང་བཞག་ཏུ་མེད་པའི་དོན་གྱིས་ནང་པ་བསྐྱེད་རྫོགས་གསུམ་གྱི་ནང་དུ་ཐམས་ཅད་འདུ་བ་ཡིན་ཞིང༌། དེ་ལས་ཀྱང་མ་ཧཱ་དང་ཨ་ནུ་སྟེ་བསྐྱེད་རྫོགས་རྣམ་པ་གཉིས་ཀྱི་རྫོགས་རིམ་མཐར་ཐུག་པ་དབང་བཞི་པའི་ཡེ་ཤེས་ཉིད་ཇི་ལྟ་བ་བཞིན་མངོན་སུམ་དུ་གཏན་ལ་འབེབས་པ་ནི་རང་བཞིན་རྫོགས་པ་ཆེན་པོ་འབའ་ཞིག་ལས་གཞན་དུ་མ་དམིགས་པའི་ཕྱིར། སྔ་མ་སྔ་མ་རྣམས་ཕྱི་མ་ཕྱི་མའི་ལམ་སྟེགས་ཀྱི་ཚུལ་དུ་འགྱུར་ཞིང༌། མཐར་ཐུག་དུས་གསུམ་གྱི་རྒྱལ་བ་རྣམས་གང་ལས་གཤེགས་ཤིང་གཤེགས་ལ་གཤེགས་པར་འགྱུར་བའི་བགྲོད་པ་གཅིག་པའི་ལམ་མཆོག་མཐར་ཐུག་པ་ནི། འོད་གསལ་རྡོ་རྗེ་སྙིང་པོའམ་བླ་མེད་གསང་མཆོག་རྒྱལ་པོའི་ཐེག་པ་གཅིག་པུ་ཉིད་དེ། དམ་ཆོས་པད་དཀར་ལས། དྲང་སྲོང་རྣམས་ཀྱིས་ཐེག་པ་གསུམ་བསྟན་པ། །རྣམ་འདྲེན་རྣམས་ནི་ཐབས་ལ་མཁས་པས་ཏེ། །ཐེག་པ་གཅིག་ལས་གཉིས་སུ་ཡོད་མ་ཡིན། །བཀྲི་བའི་དོན་དུ་ཐེག་པ་གསུམ་བསྟན་ཏོ། །ཞེས་དང༌། འཇམ་དཔལ་ལས། ཐེག་པ་སྣ་ཚོགས་ཐབས་ཚུལ་གྱིས། །འགྲོ་བའི་དོན་ལ་རྟོག་པ་པོ། །ཐེག་པ་གསུམ་གྱི་ངེས་འབྱུང་ལ། །ཐེག་པ་གཅིག་གི་འབྲས་བུར་གནས། །ཞེས་དང༌། ནམ་མཁའ་ཆེ་ལས། རྒྱ་མཚོ་ཆེན་པོ་ཆུ་ཀླུང་ཀུན་འབབ་ཅིང༌། །རྒྱ་མཚོའི་ངང་དུ་རོ་གཅིག་གནས་པ་ལྟར། །ཆོས་རྣམས་རྫོགས་པ་ཆེན་པོར་འདུས་གསལ་ཞིང༌། །མ་བཅོས་ལྷུན་གྱིས་གྲུབ་པའི་ངང་དུ་གནས། །ཞེས་གསུངས་སོ། །དེ་ལྟར་གངས་ཅན་མིག་གཅིག་ལོ་ཆེན་དྷརྨཱ་ཤྲཱི་སོགས་སྔ་འགྱུར་མཁས་གྲུབ་དུ་མའི་གསུང་གི་སྒྲོན་མ་ལ་བརྟེན་ནས། གནས་སྐབས་རང་བློས་གང་སྤོག་ཙམ་ཞིག་ཞུས་པ་ཡིན་ཡང༌། བདག་ལྟ་བུའི་རྨོངས་པ་མི་མཁས་ཤིང་མ་སྦྱངས་པར་གྱུར་པའི་དབང་གིས། དོན་ལ་འགལ་བ་དང༌། མ་ཚང་བ་དང༌། མ་འབྲེལ་བ་དང༌། ཟློས་པའི་སྐྱོན་ལ་སོགས་པ་ངག་གི་ཉེས་པར་གྱུར་པའི་ཆ་གང་དང་ཅི་མཆིས་པ་དེ་དག ཚེ་རབས་ཐོག་མེད་ནས་བསགས་པའི་སྡིག་ལྟུང་སྒྲིབ་པའི་ཚོགས་དང་ལྷན་ཅིག་ཏུ། འཕགས་པ་རྣམས་ལྐོག་ཏུ་མ་གྱུར་པའི་སྤྱན་སྔར་མཐོལ་ཞིང་བཤགས་ན་བྱང་ཞིང་དག་ནས་འཕྲལ་དང་ཡུན་གྱི་སྒྲིབ་རྐྱེན་དུ་མི་འགྱུར་བ་དང་ཡང་དག་པའི་ལུང་དང་མཐུན་པར་ལེགས་བཤད་གཏམ་གྱི་མཆོད་སྤྲིན་ཕུལ་བ་འདི་ཉིད་ཀྱིས་མཚོན་རྟེན་དུ་བྱས་ཏེ། དུས་གསུམ་དུ་བསགས་ཤིང་གསོག་པར་འགྱུར་བའི་དགེ་བའི་རྩ་བ་ཇི་སྙེད་ཅིག་མཆིས་པའི་མཐུས༑ སྤྱིར་སངས་རྒྱས་ཀྱི་བསྟན་པ་དར། སེམས་ཅན་ལ་བདེ་སྐྱིད་འབྱུང༌། སྒོས་དཔལ་ལྡན་བླ་མའི་སྐུ་ཚེ་བརྟན། དམ་ཚིག་གཅིག་པའི་རྡོ་རྗེའི་མཆེད་གྲོགས་རྣམས་ཐུགས་མཐུན་ཞིང་ཁྲིམས་གཙང་བ་དང༌། བཤད་སྒྲུབ་བསྟན་པའི་མངའ་ཐང་རྒྱས་ཤིང་ནག་ཕྱོགས་གདུག་པའི་རྩུབ་འགྱུར་མཐའ་དག་ཞི་བ་དང༌། ཕ་མས་ཐོག་དྲངས་མཁའ་ཁྱབ་ཀྱི་སེམས་ཅན་ཐམས་ཅད་གནས་སྐབས་ལམ་གྱི་རྟེན་དང༌། ལམ་གྱི་སྒྲུབ་པ་དང༌། ལམ་གྱི་འབྲས་བུ་ལ་སྦྱོང་ཞིང༌། མཐར་ཐུག་སྐུ་བཞི་ཡེ་ཤེས་ལྔ་ཡི་བདག་ཉིད་ཁྱབ་བདག་གདོད་མའི་མགོན་པོ་རིགས་ལྔ་གངས་ཅན་མཚོའི་གོ་འཕང་ལ་དཀའ་བ་མེད་པར་འགོད་ནུས་པའི་ཆེད་དུ་བསྔོ་བ་དང་སྨོན་ལམ་ཟབ་མོ་ཐུགས་ལ་འདོགས་པར་ཞུ་ལགས། ཞེས་དང༌། སྲིད་ཞིའི་དཔལ་འབྱོར་མ་ལུས་འབྱུང་བའི་གཞི། །སོགས་དང༌། ཨོ་རྒྱན་སངས་རྒྱས་གཉིས་པ༴ ས་ལ་འོག་མིན༴ མདོ་སྔགས་ལུང་རྟོགས༴ ཐུབ་བསྟན་ཡོངས་སུ་རྫོགས་པའི་ལུས་གཅིག་པུ། །སྔོན་མེད་མཛོད་ཆེན་ལྔ་ཡི་རིང་ལུགས་དང༌། །འཇམ་དཔལ་དགྱེས་པའི་རིགས་ལམ་སེང་གེའི་སྒྲས། །ཕྱོགས་དུས་འཇིག་རྟེན་ཀུན་ན་ཁྱབ་གྱུར་ཅིག །རྒྱལ་བ་ཀུན་གྱི་ཉེ་ལམ༴ སྟོན་པ་འཇིག་རྟེན༴ བསླབ་པ་གསུམ་ལྡན༴ བསོད་ནམས་འདི་ཡིས༴ འཇིག་རྟེན་བདེ་ཞིང་༴ཉིན་མོ་བདེ་ལེགས་སོགས་ཇི་ལྟར་རིགས་པའི་ཤིས་བརྗོད་ཀྱིས་མཐའ་བརྒྱན། འདི་ཉིད་ཉིན་གྲངས་སམ་ཇ་སྐབས་སོ་སོར་ཕྱེ་ན། དང་པོར་ཕུན་སུམ་ཚོགས་པ་ལྔ་ཙམ་དང༌། གཉིས་པར་བྱང་སེམས་ཡན་དང༌། གསུམ་པར་ཡོ་ག་ཡན། བཞི་པར་མ་ཧཱ་ནས་བཟུང་མཐར་ཆགས་བྱ༑ ཉིན་གཉིས་ལྟ་བུ་ཡིན་ན། སྔ་ཉིན་ཀུན་འབྱུང་འདྲེན་པའི་མཇུག་ཡན་ཆོད་དང༌། ཕྱི་ཉིན་དཀའ་ཐུབ་རིག་བྱེད་ནས་བཟུང་སྔགས་ཕྱི་ནང་རྫོགས་པར་བཤད། གང་ལྟར་ཡང་གནས་སྐབས་ཀྱི་མཚམས་སྦྱོར་དང༌། བར་སྐབས་བསྔོ་སྨོན་ཤིས་བརྗོད་སོགས་ཇི་ལྟར་འཚམ་པ་འཕྲུལ་ཤེས་པར་བྱའོ། །
བུང་བ་པདྨའི་ཚལ་ན་རྒྱུ་བ་བཞིན། །
ལེགས་བཤད་གཏམ་གྱིས་མགྲིན་པ་བརྒྱན་བྱས་པའི། །
བློ་གསལ་བློ་ལྡན་ཚོགས་དབུས་གཟེངས་བསྟོད་ནས། །
བག་ཕེབས་རོལ་བའི་དགའ་སྟོན་འདི་ཀོ་རྨད། །
མཁས་པ་རྣམས་ནི་ལེགས་བཤད་གཏམ་གྱིས་མཚོ། །
བཙུན་པ་རྣམས་ནི་རྣམ་དག་ཁྲིམས་ཀྱིས་ཏེ། །ས་གཞི་སྐྱོང་དག་རང་སྲིད་དཔལ་དང་ནི། །ཕལ་དག་རང་རང་བྱ་བའི་ལས་ཀྱིས་སོ། །དེ་སླད་གཏམ་གྱི་སྦྱོར་བ་འདི་ཉིད་ཀྱང༌། །བློ་གསལ་མགྲིན་པའི་རྒྱན་དུ་རྟག་གནས་ནས། །མཁས་མང་དགྱེས་པའི་མཆོད་སྤྲིན་ཉིད་གྱུར་ཏེ། །ངག་ལ་གསུང་གི་བདེན་ཚིག་འགྲུབ་གྱུར་ཅིག །ཅེས་པའང་བློ་གསལ་དོན་གཉེར་ཅན་གྱིས་བསྐུལ་ངོར། འཇམ་དབྱངས་བློ་གྲོས་རྒྱ་མཚོའི་སྒྲ་དབྱངས་ཀྱིས་བྲིས་པ་དགེ། །།
༄༅། །སྡོམ་གསུམ་འགལ་མེད་ཉམས་ལེན་གནད་བསྡུས་ཀྱི་ཚོགས་བཤད་པུཎྜ་རི་༼རཱི༽ཀའི་ཕྲེང་བ་ཞེས་བྱ་བ་བཞུགས་སོ། །
དེང་གནས་དུས་ཕུན་སུམ་ཚོགས་པར། མདོ་སྔགས་བསྟན་པ་རྒྱ་མཚོའི་མགོན་གཅིགཨོ་རྒྱན་དུས་གསུམ་མཁྱེན་པའི་ཞལ་ཚབ། བསྟན་འཛིན་དགེ་འདུན་བྱེ་བའི་གཙུག་ནོར། ས་གསུམ་ན་འགྲན་ཟླ་དང་བྲལ་བ་སྐྱབས་མཆོག་འཁོར་ལོའི་མགོན་པོས་དབུ་མཛད། མཁན་སློབ་རིག་པ་འཛིན་པའི་དགེ་འདུན་སུམ་ལྡན་རྡོ་རྗེ་འཛིན་པ་ཡོངས་ཀྱི་སྙན་དབང་དུ། ཀུན་མཁྱེན་ཆོས་ཀྱི་རྒྱལ་པོ་དྲི་མེད་འོད་ཟེར་གྱིས། ཉན་ཐོས་བྱང་ཆུབ་སེམས་དཔའ་རིག་པ་འཛིན༑ ༑སྡོམ་པ་གསུམ་པོ་དག་དང་མ་འགལ་བར། །རང་རྒྱུད་སྡོམ་ཞིང་གཞན་ཕན་ཅི་འགྲུབ་དང༌། །ཅིར་སྣང་དག་པའི་ལམ་དུ་བསྒྱུར་བར་བྱ། །ཞེས་རྫོགས་པ་ཆེན་པོ་བསམ་གཏན་ངལ་གསོ་རྩ་འགྲེལ་དུ་གསུངས་པ་སོགས་ཀྱི་དགོངས་པ་བཞིན། སྡོམ་པ་གསུམ་འགལ་མེད་གནད་གཅིག་པར་ཉམས་སུ་ལེན་པའི་ཚུལ། རང་གི་གོ་ཚོད་ཙམ་ཞིག་ཞུ་ན། དམ་ཆོས་པདྨ་དཀར་པོ་ལས། བསྐལ་པ་བྱེ་སྟོང་བསམ་གྱིས་མི་ཁྱབ་པ། །དེ་ཡི་ཚད་ནི་ནམ་ཡང་མེད་པ་ནས། །བྱང་ཆུབ་མཆོག་རབ་དེ་ནི་ངས་ཐོབ་སྟེ། །ད་ནི་རྟག་ཏུ་ཆོས་ཀྱང་རབ་འཆད་དོ༑ ༑ཞེས་གསུངས་པ་ལྟར། འོ་སྐོལ་རྣམས་ཀྱི་སྟོན་པ་ཐབས་མཁས་ཤིང་ཐུགས་རྗེ་ཆེན་པོ་དང་ལྡན་པ། སྐལ་བཟང་རྣམ་འདྲེན་བཞི་པ་མཉམ་མེད་ཐུབ་པའི་དབང་པོ་ཉིད། ངེས་པ་དོན་གྱི་དབང་དུ་བྱས་ན། ཡེ་གདོད་མ་ནས་མངོན་རྫོགས་ཆོས་ཀྱི་རྒྱལ་པོར་གྱུར་ཟིན་ནའང༌། གདུལ་བྱ་རྣམས་དྲང་བའི་ཆེད་དུ། ཐབས་ལ་མཁས་པའི་མཛད་པས། དང་པོར་བྱང་ཆུབ་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་ཚོགས་གཉིས་ཡོངས་སུ་བསགས་པའི་མཐར། བྲམ་ཟེའི་ཁྱེའུ་བླ་མར་གྱུར་ཏེ། དེ་བཞིན་གཤེགས་པ་འོད་སྲུང་ལ་མཆོད་ཅིང༌། དེ་ནས་ཚེ་འཕོས་ཏེ་དགའ་ལྡན་ལྷའི་ཡུལ་དུ་ལྷའི་བུ་དམ་པ་ཏོག་དཀར་པོར་སྐྱེ་བ་བཞེས་ཤིང༌། ལྷ་རྣམས་ལ་འཆི་འཕོ་རྣམ་པར་སྦྱོང་བའི་ཆོས་སྒོ་མང་དུ་བསྟན་ནས་བཞུགས་པར་གྱུར་ཏོ། །དེ་ནས་གདུལ་བྱ་དུས་ལ་བབས་པའི་ཚེ་དགའ་ལྡན་ལྷའི་གནས་ནས་འཕོ་བ་ལ་སོགས་པའི་མཛད་པ་བཅུ་གཉིས་ཀྱི་སྒོ་ནས་མི་མཇེད་ཀྱི་ཞིང་འདིའི་འགྲོ་བ་རྣམས་ཀྱི་དོན་ཇི་ལྟར་མཛད་པའི་ཚུལ་ནི། རྒྱུད་བླ་མ་ལས། དགའ་ལྡན་གནས་ནས་འཕོ་བ་དང༌། །ལྷུམས་སུ་ཞུགས་དང་བལྟམས་པ་དང༌། །བཟོ་ཡི་གནས་ལ་མཁས་པ་དང༌། །བཙུན་མོའི་འཁོར་གྱིས་རོལ་བ་དང༌། །ངེས་འབྱུང་དཀའ་བ་སྤྱད་པ་དང༌། །བྱང་ཆུབ་སྙིང་པོར་གཤེགས་པ་དང༌། །བདུད་སྡེ་བཅོམ་དང་རྫོགས་པར་ནི། །བྱང་ཆུབ་ཆོས་ཀྱི་འཁོར་ལོ་བསྐོར༑ ༑མྱ་ངན་འདའ་བར་མཛད་པ་རྣམས། །ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། །ཞེས་གསུངས་པ་ལྟར་མཛད་པ་བཅུ་གཉིས་སུ་བསྟན་པ་ལས། འདིར་ཆོས་འཁོར་བསྐོར་བའི་མཛད་པ་ལས་འཕྲོས་ཏེ་མདོ་དང་སྔགས་ཀྱི་གཞུང་ལུགས་ཇི་སྙེད་བསྟན་པ་ཐམས་ཅད་སྟོན་པ་གཅིག་གིས་བསྟན་པ་གང་ཟག་གཅིག་འཚང་རྒྱ་བའི་ཐབས་ཁོ་ན་ཡིན་པའི་ཕྱིར། དེ་དག་འགལ་བ་མེད་པར་ཉམས་སུ་ལེན་དགོས་པའི་ཚུལ་ཡང༌༑ སྒྱུ་འཕྲུལ་གསང་སྙིང་ལས། ཨེ་མ་ཧོ་བདེ་གཤེགས་སྙིང་པོ་ལས། །རང་གི་རྣམ་རྟོག་ལས་ཀྱིས་སྤྲུལ། །ཞེས་གསུངས་པ་ལྟར། ཆོས་ཐམས་ཅད་ཀྱི་གནས་ལུགས་སེམས་ཉིད་བདེ་བར་གཤེགས་པའི་སྙིང་པོའི་ངོས་ནས་གཞལ་ན། འཁོར་བ་དང་མྱང་འདས་གང་གི་ཐ་སྙད་ཀྱང་མེད་མོད་དེ། འོན་ཀྱང་གནས་ལུགས་དེ་ཉིད་རང་ངོ་ཤེས་པ་དང་མ་ཤེས་པའི་ཁྱད་པར་ལས། ཡང་དག་པར་མྱ་ངན་ལས་འདས་པ་ལ་དབང་བསྒྱུར་བའི་སངས་རྒྱས་དང༌། མར་མ་དག་པ་འཁོར་བ་ལ་དབང་བསྒྱུར་བའི་སེམས་ཅན་ཞེས་འཁོར་འདས་གཉིས་སུ་གྲགས་སོ། །དེས་ན་འཁོར་བའི་སེམས་ཅན་རྣམས་ལ་གཞི་ལ་གཞི་སྣང་ཤར་བ་རང་ངོ་མ་རིག་པའི་རྐྱེན་གྱིས། འདོད་ཆགས་ལ་སོགས་པ་ཉོན་མོངས་པའི་ཀུན་ཏུ་འབྱུང་བ་རྣམས་ཀྱིས༑ ལས་ཀྱི་ཀུན་འབྱུང་མི་དགེ་བ་དང༌། དགེ་བ་ཟག་བཅས་ཀྱི་ལས་མང་དུ་བསགས། དེ་དག་གི་འབྲས་བུ་སྡུག་བསྔལ་གྱི་བདེན་པའི་རང་གཟུགས་ཁམས་གསུམ་གྱི་འཁོར་བའི་གནས་རིས་མཐོ་དམན་ཐ་དད་པ་འདི་དག་མེད་པ་ལ་ཡོད་ཡོད་ལྟར་སྣང་བ་ཡིན་ནོ། །དེ་ལྟར་ན་འཁོར་བ་སྡུག་བསྔལ་གྱི་བདེན་པ་འདི་དག་ལས་དཀར་ནག་གི་འབྲས་བུ་ཁོ་ན་ཡིན་ཏེ། །ཆོས་མངོན་པ་ལས། ལས་ལས་འཇིག་རྟེན་གསུམ་བྱུང་ཞིང༌། །ཞེས་སོ། །ལས་དེ་དག་གང་གིས་གསོག་པ་པོ་ནི་ཉོན་མོངས་པའི་ཀུན་འབྱུང་རྣམས་ཡིན་ལ། དེ་དག་སྤོང་བའི་ཐབས་སུ༑ རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་ཀྱིས་བསྟན་པ་དམ་པའི་ཆོས་ལམ་གྱི་བདེན་པ་གང་ཞིག་བསྟན་པ་ཡིན་ནོ། །དེ་ཡང་ཉོན་མོངས་པའི་ཀུན་རྟོག་རྣམས་ཀྱི་གཉེན་པོར་ལམ་གྱི་བདེན་པ་དམ་པའི་ཆོས་ཇི་ལྟར་བསྟན་པའི་ཚུལ་ནི། ཀུན་བྱེད་རྒྱལ་པོའི་རྒྱུད་ལས༑ འདོད་ཆགས་འདུལ་བའི་གཉེན་པོ་གསུངས་པར་ནི། །འདུལ་བའི་སྡེ་སྣོད་ཉི་ཁྲི་ཆིག་སྟོང་གསུངས༑ ༑ཞེ་སྡང་འདུལ་བའི་གཉེན་པོར་གསུངས་པ་ནི། །མདོ་སྡེའི་སྡེ་སྣོད་ཉི་ཁྲི་ཆིག་སྟོང་གསུངས། །གཏི་མུག་འདུལ་བའི་གཉེན་པོར་གསུངས་པ་ནི། །མངོན་པའི་སྡེ་སྣོད་ཉི་ཁྲི་ཆིག་སྟོང་གསུངས། དུག་གསུམ་ཆ་མཉམ་འདུས་བའི་གཉེན་པོ་རུ། །སྡེ་སྣོད་བཞི་པ་ཉི་ཁྲི་ཆིག་སྟོང་གསུངས། །མདོར་ན་བརྒྱད་ཁྲི་བཞི་སྟོང་གསུངས་པ་ཀུན། །ཉོན་མོངས་འདུལ་པའི་གཉེན་པོར་གསུངས་པར་ཟད། །ཅེས་དང༌། མཛོད་ལས། སྤྱོད་པ་རྣམས་ཀྱི་གཉེན་པོར་ནི། །ཆོས་ཀྱི་ཕུང་པོ་མཐུན་པར་གསུངས། །ཞེས་སོ། །སྤང་བྱ་ཉོན་མོངས་པའི་ཀུན་རྟོག་དེ་དག་ཀྱང་བསྡུ་ན་དུག་གསུམ་དུ་འདུ་ལ། སྤོང་བྱེད་གཉེན་པོ་ལམ་བདེན་དམ་པའི་ཆོས་ཀྱི་རྣམ་གྲངས་ཀྱང་བསྡུ་ན། ལྷག་པའི་བསླབ་པ་རིན་པོ་ཆེ་གསུམ་ཡིན་ཏེ། སློབ་དཔོན་ཀླུ་སྒྲུབ་ཀྱིས། ལྷག་པའི་ཚུལ་ཁྲིམས་ལྷག་པའི་ཤེས་རབ་དང༌། །ལྷག་པའི་སེམས་ལ་རྟག་ཏུ་གནས་པར་གྱིས། །བསླབ་པ་བརྒྱ་རྩ་ལྔ་བཅུ་ལྷག་ཅིག་ཀྱང༌། །གསུམ་པོ་འདི་ལ་ཡང་དག་འདུ་བར་འགྱུར། །ཞེས་གསུངས་པའི་ཕྱིར། རྒྱལ་བའི་བཀའ་ཐམས་ཅད་བསྡུ་ན། རྗོད་བྱེད་ཚིག་གི་དབང་དུ་བྱས་ན་འདུལ་བ་མདོ་སྡེ་མངོན་པ་གསུམ་དུ་འདུ་ལ། བརྗོད་བྱ་དོན་གྱི་དབང་དུ་བྱས་ན་ཚུལ་ཁྲིམས་ཏིང་འཛིན་ཤེས་རབ་ཀྱི་བསླབ་པ་གསུམ་དུ་འདུ་བ་དང༌། དེ་དག་གི་ཉམས་ལེན་གྱི་དབང་དུ་བྱས་ན། སོ་ཐར་བྱང་སེམས་རིག་པ་འཛིན་པ་སྔགས་ཀྱི་སྡོམ་པ་སྟེ་སྡོམ་པ་གསུམ་དུ་འདུ་བ་ཡིན་ཏེ། སྔ་འགྱུར་བསྟན་པའི་ཉི་མ་རྗེ་གཏེར་ཆེན་བླ་མས༑ ཟླ་མེད་སྟོན་པ་རྫོགས་སངས་རྒྱས་དེ་ཡིས། །རང་གིས་བརྙེས་པའི་ཆོས་ཀྱི་རྒྱལ་ཐབས་ལ། །འགོད་ཕྱིར་གདུལ་བྱའི་སྐལ་བ་དང་འཚམས་པར། །ཐེག་གསུམ་ཆོས་སྒོ་བརྒྱད་ཁྲི་བཞི་སྟོང་བསྟན། །སྲིད་མཚོ་ཉམ་ངའི་གྲོང་ལས་རིང་བརྒལ་ནས། །རྣམ་གྲོལ་རིན་ཆེན་ལེན་པ་གྲུ་ཡི་རྟེན། །སོ་ཐར་བྱང་སེམས་རིག་འཛིན་སྡོམ་པ་ཡི། །མཐུན་པའི་རླུང་གིས་བསྐུལ་བ་ཉིད་ལ་རག །ཅེས་གསུངས། འོན་ཀྱང་དེང་སང་ནི་ཚུལ་འདི་ལྟ་བུ་སྟོན་པའི་གཞུང་བཟང་ཡིད་བཞིན་གྱི་ནོར་བུ་ལ་གཅེས་སྤྲས་ཀྱིས་འཆད་ཉན་བྱེད་པ་དང༌། སྡོམ་གསུམ་འགལ་མེད་གཅིག་ཏུ་དྲིལ་ནས་ལམ་ཉམས་སུ་ལེན་པ་ནི་ཤིན་ཏུ་དཀོན་པར་སྣང་ངོ༌༑ ༑
དེ་ལ་སྡོམ་གསུམ་སོ་སོའི་ངོ་བོའམ་མཚན་ཉིད་ནི། རྗེ་གཏེར་ཆེན་བླ་མས། དང་པོ་བླང་ཡུལ་མཁན་སློབ་དགེ་འདུན་ལས། །སྲོག་འཚོའི་བར་དུ་གཞན་གནོད་ལས་ལྡོག་པ། །བདག་དོན་ཉིད་དུ་དགྲ་བཅོམ་རྗེས་སློབ་ཚུལ། །འབྲས་བུ་མྱང་འདས་རྣམ་གཉིས་ཐོབ་ཕྱིར་རོ༑ ༑གཉིས་པ་སློབ་དཔོན་ཉིད་དམ་རྟེན་ལས་ཀྱང༌། །བྱང་ཆུབ་བར་དུ་ཚུལ་ཁྲིམས་རྣམ་པ་གསུམ། །གཞན་དོན་ཉིད་དུ་བྱང་སེམས་རྗེས་སློབ་ཚུལ། །འབྲས་བུ་ས་བཅུའི་གོ་འཕང་ཐོབ་ཕྱིར་རོ། །གསུམ་པ་བླ་མ་དཀྱིལ་འཁོར་འཁོར་ལོ་ལས། །ནམ་མཁའ་ཇི་སྲིད་གཉིས་དོན་ཡེ་ཤེས་ཀྱི། །འཁོར་ལོར་རྒྱས་འདེབས་སངས་རྒྱས་རྗེས་སློབ་ཚུལ། །འབྲས་བུ་རྡོ་རྗེ་འཆང་གི་ས་ཐོབ་ཕྱིར། །གང་ཡང་སྲིད་པའི་འདོད་ཆགས་དུག་ཆེན་ཁམས། །སྤོང་སྦྱོང་ལམ་དུ་བྱེད་པའི་ཁྱད་པར་གྱི། །ཐབས་ལས་ཉོན་མོངས་རང་མཚན་ཉིད་སྤོང་བར། །རྣམ་དབྱེར་མེད་ཕྱིར་དོན་གྱི་དགོངས་པ་མཐུན། །ཞེས་གསུངས་པས། རྒྱུ་ཀུན་སློང་ངེས་འབྱུང་རྣམ་པར་དག་པས་གཞི་བཟུང་ཞིང༌། སྦྱོར་བ་གཞན་གནོད་གཞི་དང་བཅས་པ་སྤོང་བ་སྟེ། བདག་དོན་དུ་སྔོན་གྱི་འཕགས་པ་དགྲ་བཅོམ་པ་རྣམས་ཀྱི་རྗེས་སུ་སློབ་པར་བྱེད་པ་ནི་སོ་སོ་ཐར་པའི་སྡོམ་པ་དང༌། གང་དག་བདག་བས་གཞན་གཅེས་ཀྱི་སྙིང་རྗེ་ཆེན་པོའི་ཀུན་ནས་བསླང་ཞིང༌༑ སྦྱོར་བ་གཞན་ལ་ཕན་པ་གཞི་དང་བཅས་པ་སྒྲུབ་སྟེ། གཞན་དོན་དུ་ས་ཆེན་པོ་ལ་བཞུགས་པའི་བྱང་ཆུབ་སེམས་དཔའ་རྣམས་ཀྱི་རྗེས་སུ་སློབ་པ་ནི་བྱང་ཆུབ་སེམས་དཔའི་སྡོམ་པ། ཆོས་ཐམས་ཅད་ལ་མཉམ་པ་ཆེན་པོའི་དགོངས་སྤྱོད་ཀྱིས་ཟིན་པས། སྒོ་གསུམ་སྐུ་གསུང་ཐུགས་སུ་སྦྱོར་ཞིང་གཉིས་དོན་དུ་སངས་རྒྱས་ཀྱི་མཛད་པ་རྗེས་སུ་སྒྲུབ་པ། བདེ་གཤེགས་ཉིད་ཀྱི་རྗེས་སུ་སློབ་པར་བྱེད་པ་ནི་གསང་སྔགས་ཀྱི་སྡོམ་པ་སྟེ། སྨྲ་བའི་སེང་གེ་རོང་ཟོམ་པ་ཆེན་པོས་དམ་ཚིག་མདོ་རྒྱས་ལས། མདོར་བསྡུ་ན། སོ་སོར་ཐར་པའི་སྡོམ་པ་ནི་ལས་དགེ་སྡིག་གཙོར་བསྟན་ཏོ། །བྱང་ཆུབ་སེམས་དཔའི་སྡོམ་པ་ནི་སྙིང་རྗེ་ཆེན་པོ་གཙོར་བསྟན་པའོ། །གསང་སྔགས་ཀྱི་སྡོམ་པ་ནི་སྐུ་གསུང་ཐུགས་རྡོ་རྗེ་ལྟ་བུ་གཙོར་བསྟན་ཏོ༑ ༑ཡང་སོ་ཐར་གྱི་སྡོམ་པ་ནི་སེམས་ཅན་ལ་གནོད་པར་སྦྱོར་བ་ལས་ལོག་པའོ། །བྱང་ཆུབ་སེམས་དཔའི་སྡོམ་པ་ནི་དེའི་སྟེང་དུ་སེམས་ཅན་ལ་ཕན་འདོགས་པར་ཞུགས་པའོ། །གསང་སྔགས་ཀྱི་སྡོམ་པ་ནི་དེ་དག་གི་སྟེང་དུ་སངས་རྒྱས་ཀྱི་མཛད་པ་ཉམས་སུ་བླང་བའོ། །ཡང་སོ་སོར་ཐར་པའི་སྡོམ་པ་ནི་སྔོན་གྱི་འཕགས་པ་དགྲ་བཅོམ་པ་རྣམས་ཀྱི་རྗེས་སུ་སློབ་པའོ༑ ༑བྱང་ཆུབ་སེམས་དཔའི་སྡོམ་པ་ནི་ས་ཆེན་པོ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་རྗེས་སུ་སློབ་པའོ། །གསང་སྔགས་ཀྱི་སྡོམ་པ་ནི་དེ་བཞིན་གཤེགས་པ་ཉིད་ཀྱི་རྗེས་སུ་སློབ་པའོ་ཞེས་གྲགས་སོ། ཞེས་གསུངས།
དེ་ལྟ་བུའི་སྡོམ་པ་གསུམ་པོ་དེ་ཇི་ལྟར་ཐོབ་ཚུལ་ཡང༌། སྤྱིར་གང་ཟག་རབ་འབྲིང་ཐ་མ་ལ་ལྟོས་པའི་ཐོབ་ཚུལ་གསུམ་སྟེ། དང་པོ་དབང་པོ་ཡང་རབ་སྦྱངས་པའི་སྐལ་ལྡན་མཆོག་ཏུ་གྱུར་པ་རྣམས་ཡེ་ཤེས་ཁོང་ཆུད་ཀྱིས་ཐོབ་པ་སོགས་དང༌། ཆོ་ག་སོ་སོ་ལ་མ་ལྟོས་པ་དབང་བསྐུར་བ་ཁོ་ནས་སྡོམ་པ་གསུམ་ཅིག་ཅར་དུ་སྐྱེ་བ་ཡོད་དེ། པཎ་ཆེན་པདྨ་དབང་རྒྱལ་གྱིས་སྡོམ་གསུམ་རྣམ་ངེས་སུ། རབ་མཆོག་སྦྱངས་པ་མཐར་སོན་སྐལ་ལྡན་དེ། །དབང་བསྐུར་ཐོབ་པས་སྡོམ་གསུམ་ཅིག་ཅར་སྐྱེ། །རྟོགས་གྲོལ་དུས་མཉམ་ཨིནྡྲ་བྷཱུ་ཏི་བཞིན། །ཞེས་གསུངས་པ་ལྟར་སྔགས་སྡོམ་ཁོ་ན་ལས་ཕྱེ་བའི་སྡོམ་པ་གསུམ་ཅིག་ཅར་དུ་སྐྱེས་པ་སྟེ། སྔགས་སྡོམ་ཁོ་ན་ལས་གཞན་གནོད་གཞི་བཅས་སྤོང་བ་དང༌། གཞན་ལ་ཕན་པ་སྒྲུབ་པ་དང༌། དེ་ཐམས་ཅད་ཀྱང་ཆོས་ཉིད་མཉམ་པ་ཆེན་པོའི་ཐབས་མཁས་ཀྱིས་ཟིན་པའི་སྡོམ་པ་ཐོབ་པའི་ཕྱིར། གསང་སྙིང་ལས། བླ་མེད་མཆོག་གི་དམ་ཚིགཏུ། །འདུལ་བའི་དབང་གིས་ཚུལ་ཁྲིམས་དང༌། །ཇི་སྙེད་སྡོམ་པ་བསམ་ཡས་པ། །མ་ལུས་ཀུན་འདུས་རྣམ་པར་དག །ཅེས་སོ། །
གཉིས་པ་དབང་པོ་འབྲིང་གིས་སྡོམ་གསུམ་ཐོབ་ཚུལ་ཡང། རྣམ་ངེས་ལས། འབྲིང་ནི་སྡོམ་གསུམ་སོ་སོའི་ཆོ་ག་ལ། །བརྟེན་ནས་རིམ་ཐོབ་ནཱ་ག་རྫུ་ན་ལྟར། །ཞེས་པ་ལྟར་གང་ཟག་དབང་འབྲིང་རྣམས་ནི་འཕགས་མཆོག་ཀླུ་སྒྲུབ་ཀྱི་རྣམ་ཐར་ལྟར་སྡོམ་གསུམ་སོ་སོའི་ཆོ་ག་ལ་བརྟེན་ནས་རིམ་པར་ཐོབ་པ་སྟེ། ཉན་ཐོས་དང་ཐུན་མོང་བའི་འདུལ་བའི་ཆོ་གས་སོ་ཐར་རིགས་བདུན་དང༌། སྲོལ་གཉིས་གང་རུང་གི་ཆོ་གས་བྱང་སྡོམ། གསང་སྔགས་ཕྱི་ནང་གང་རུང་གི་ཆོ་གས་རིག་པ་འཛིན་པ་སྔགས་ཀྱི་སྡོམ་པ་བླངས་ཏེ་སྡོམ་པ་གསུམ་ལྡན་དུ་ཉམས་སུ་ལེན་པའོ། །
གསུམ་པ་སྐལ་དམན་རིམ་འཇུག་གི་དཀྲི་ཚུལ་ནི།
ཐ་མ་སྐལ་དམན་ཤིན་ཏུ་གདུལ་དཀའ་དེ། །གསོ་སྦྱོང་བསླབ་པའི་གནས་བཅུ་གྲུབ་མཐའ་བཞི། །བྱ་སྤྱོད་རྣལ་འབྱོར་རྒྱུད་ཀུན་རིམ་ཤེས་ནས། །བླ་མེད་འཇུག་པར་བརྟག་པ་གཉིས་པར་གསུངས། །ཞེས་པ་ལྟར། ཐོག་མར་གསོ་སྦྱོང་བསྙེན་གནས་ཡན་ལག་བརྒྱད་པ་དང༌། དེ་རྗེས་སྐྱབས་གསུམ། སྣ་གཅིགསྣ་འགའ། ཕལ་ཆེར། ཡོངས་རྫོགས་ཚངས་སྤྱོད། གོ་མའི་དགེ་བསྙེན་རྣམས་དང༌། དགེ་ཚུལ་དགེ་སློབ། དགེ་སློང་སྟེ་བཅུའམ། ཡང་ན། སྐྱབས་འགྲོ། དུས་ཚིགས་ཀྱི་གསོ་སྦྱོང༌། སོ་ཐར་གྱི་གཏན་ཁྲིམས་བདུན། དུས་ནམ་སྐྱེ་མེད་པའི་ཐེག་ཆེན་གྱི་སེམས་བསྐྱེད་དེ་བཅུ་དང༌༑ ཡང་སོ་ཐར་རིག་བདུན་པོའི་སྟེང་དུ། སྐྱབས་སྡོམ། གོ་མའི་དགེ་བསྙེན། བར་མ་རབ་བྱུང་གསུམ་བསྣན་པའི་བཅུ་དང༌། ཁ་ཅིག་ཏུ་དགེ་ཚུལ་གྱི་རགས་པ་བཅུར་བཞག་པ་སོགས་འདི་ལ་ནང་གི་དབྱེ་བའི་ཁྱད་པར་ལ་བཞེད་ཚུལ་འདྲ་མིན་འགའ་ཞིག་མཐོང་མོད། དོན་ལ་དེ་ཐམས་ཅད་ཀྱི་བསླབ་བྱ་བསྡུ་ན། ལ་ལ་ནི་ལུས་ཀྱི་གསུམ། ལ་ལ་ངག་གི་བཞི། ལ་ལ་ཡིད་ཀྱི་གསུམ་སྟེ་སྒོ་གསུམ་གྱི་མི་དགེ་བ་བཅུ་ཆ་དང་བཅས་པ་སྤོང་བའི་བསླབ་པའི་ནང་དུ་མ་འདུས་པ་གང་ཡང་མེད་པས་དེ་བཅུ་ལ་བསླབ་པའི་གནས་བཅུར་བཞེད་པ་ལ་རྒྱ་བོད་ཀྱི་རྒྱུད་འགྲེལ་རྣམས་དགོངས་པ་མཐུན་པས། དེ་ལྟ་བུའི་བསླབ་གནས་བཅུ་པོ་བྱིན་པའི་རྗེ་སུ། ཐེག་དམན་བྱེ་མདོ་གཉིས། ཐེག་ཆེན་དབུ་སེམས་གཉིས་ཏེ་གྲུབ་མཐའ་བཞི་ལ་བསླབས་ནས་སྔགས་ཕྱི་རྒྱུད་གསུམ་མམ་གང་རུང་ལ་ཞུགས་རྗེས། གཟོད་སྔགས་བླ་མེད་ལ་ཞུགས་པར་གསུངས་སོ། །དེ་གསུམ་པོ་སྤྱིར་གང་ཟག་སོ་སོའི་བློ་རིམ་དང་བསྟུན་པ་ལས་མཐའ་གཅིག་ཏུ་ངེས་བཟུང་བྱར་མེད་ཀྱང་གཙོ་བོར་སྔ་འགྱུར་གསང་ཆེན་རྙིང་མའི་རང་ལུགས་ནི་དབང་འབྲིང་ནཱ་ག་རྫུ་ནའི་རྣམ་མཐར་ལྟར་རིམ་གྱིས་འཇུག་པ་ཡིན་ཏེ། དཔལ་རོང་ཟོམ་པ་ཆེན་པོས། ད་ནི་དམ་ཚིག་ཇི་ལྟར་བླང་བ་བཤད་དེ། དེ་ཡང་གང་ཟག་མོས་པ་དང་རྩོལ་བ་ཆེ་བ་རྣམས་ཀྱིས་ནི། སོ་སོ་རིམ་གྱིས་འཇུག་པར་བྱ་སྟེ། དེ་ལ་དང་པོ་སོ་སོར་ཐར་པའི་སྡོམ་པ་ཁྱིམ་པའམ་རབ་བྱུང་གི་སྡོམ་པ་ཇི་ལྟར་ནུས་པ་གཅིག་ནོས་ནས། དེ་ནས་ཐེག་པ་ཆེན་པོའི་དགེ་བའི་བཤེས་གཉེན་ལས། བྱང་ཆུབ་སེམས་དཔའི་སྡོམ་པ་མནོས་ཏེ༑ དེ་ནས་གསང་སྔགས་ཀྱི་དཀྱིལ་འཁོར་དུ་འཇུག་པར་བྱ་སྟེ། ཞེས་སོགས་རྒྱ་ཆེར་གསུངས་པ་བཞིན་ནོ། །
དེ་ཡང་དང་པོ་ཕྱི་སོ་སོ་ཐར་པའི་སྡོམ་པའི་ངོ་བོ་ནི་ངེས་འབྱུང་ཡིན་པའི་ཕྱིར། ཐོག་མའི་འཇུག་སྒོ་ལེགས་སྨོན་དང་འཇིགས་སྐྱོབ་ཙམ་གྱིས་མི་ཕན་པས། འཁོར་བ་ལས་བློ་ལྡོག་བྱེད་ཀྱི་ཆོས་རྣམས་པ་བཞི་ལ་བརྟེན་ནས། ཁམས་གསུམ་གྱི་འཁོར་བ་མཐའ་དག་འཕྲལ་དང་ཡུལ་དུ་སྡུག་བསྔལ་བའི་རང་བཞི་ཅན་དུ་མཐོང་ནས། དེ་ལས་ཐར་པ་མྱང་འདས་བྱང་ཆུབ་རྣམ་གསུམ་གང་རུང་ཞིག་ཐོབ་འདོད་ངེས་འབྱུང་གི་བསམ་པ་རྣམ་པར་དག་པས་ཀུན་ནས་བསླངས་ཏེ། དམ་པའི་ཆོས་འདུལ་བའི་སྡེ་སྣོད་ལྷག་པ་ཚུལ་ཁྲིམས་ཀྱི་བསླབ་པའི་ཉམས་ལེན་ཕྱི་སོ་ཐར་གྱི་སྡོམ་པ་རིགས་བདུན་གང་རུང་དང༌། དེ་ལས་ཀྱང་རབ་ཏུ་བྱུང་བའི་ཕྱོགས་དགེ་ཚུལ་དང༌། དགེ་སློང་གི་སྡོམ་པ། འགལ་རྐྱེན་ངེས་པ་ལྔ་དང་བྲལ་ཞིང་བར་ཆད་བཞི་མེད་ལ། མཐུན་རྐྱེན་མངོན་གྱུར་བཅུ་སོགས་ཚང་བའི་སྒོ་ནས། མཁན་སློབ་སོགས་འཕགས་པའི་དགེ་འདུན་གྲངས་ཚོགས་ཀྱི་སྤྱན་སྔར། ལས་བརྒྱ་རྩ་གཅིག་པའི་ཆོ་གས་གཞུང་བཞིན་དུ་ལེགས་པར་ནོད་ཅིང༌། ཐོབ་མཚམས་བརྗོད་པ་གསུམ་གྱི་མཐའ་ལ་ཐོབ་ཤེས་ཀྱི་ངེས་པ་བསྐྱེད། ཇི་ལྟར་བསྲུང་བའི་ཐབས། དགེ་ཚུལ་ལྟར་ན། རྩ་བ་བཞི།ཆང༌༑ གར་ཕྲེང་གཉིས། མལ་ཆེ་མཐོ། གསེར་དངུལ་བདག་ཏུ་འཛིན་པ། ཕྱི་དྲོའི་ཁ་ཟས་སྤོང་བ་སྟེ་རག་པ་བཅུ་སོགས་དང༌། དགེ་སློང་ལྟར་ན། ཕམ་པ་བཞི། ལྷག་མ་བཅུ་གསུམ། སྤང་ལྟུང་སུམ་ཅུ། ལྟུང་བྱེད་འབའ་ཞིག་པ་དགུ་བཅུ། སོར་བཤགས་བཞི། ཉེས་བྱས་བརྒྱ་དང་བཅུ་གཉིས་ཏེ། ཁྲིམས་ཉིས་བརྒྱ་དང་ལྔ་བཅུ་རྩ་གསུམ་པོ་སྲུང་བ་དང༌། སྒྲུབ་པའི་བསླབ་བྱ་རབ་བྱུང་གསོ་དགག་དབྱར་གནས་སོགས་གཞི་བཅུ་བདུན་པོ་རྣམས་ཇི་ལྟར་ཉམས་སུ་ལེན་པ་གལ་ཆེའོ། །དེ་ལྟ་བུའི་ཚུལ་ཁྲིམས་རྣམ་པར་དག་པ་མ་ཉམས་པར་བསྲུང་བ་འདི་ནི་རང་རྒྱུད་ལ་སྤངས་པ་དང་རྟོགས་པའི་ཡོན་ཏན་ཐམས་ཅད་སྐྱེ་བའི་རྟེན་གཞི་སའམ་རྩིག་རྨིས་ལྟ་བུ་སྟེ། བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་སོ། །དེར་མ་ཟད་གཞན་གནོད་སྤངས་པའི་ཚུལ་ཁྲིམས་རྣམ་དག་བསྲུང་བ་འདི། རྒྱལ་སྲས་བྱང་ཆུབ་སེམས་དཔའ་རྣམས་ལའང་ཤིན་ཏུ་གལ་ཆེ་སྟེ། གནོད་སྦྱོར་གྱི་གཞི་ལས་མ་ལོག་པར་གཞན་ཕན་སྒྲུབ་པའི་ཐབས་མེད་པ་དང༌༑ ལམ་ཕར་ཕྱིན་དྲུག་ལ་སློབ་དགོས་པའི་ཕྱིར། རྒྱལ་སྲས་ཐོགས་མེད་ཀྱིས། ཚུལ་ཁྲིམས་མེད་པར་རང་དོན་མི་འགྲུབ་ན། །གཞན་དོན་འགྲུབ་པར་འདོད་པ་གད་མོའི་གནས། །དེ་ཕྱིར་སྲིད་པའི་འདུན་པ་མེད་པ་ཡི། །ཚུལ་ཁྲིམས་བསྲུང་བ་རྒྱལ་སྲས་ལག་ལེན་ཡིན། །ཞེས་སོ༑ ༑དེ་བཞིན་དུ་གསང་སྔགས་རྡོ་རྗེ་ཐེག་པའི་ལམ་ལ་ཞུགས་ཏེ་བསྐྱེད་རྫོགས་ཀྱི་ལམ་རིམ་པ་གཉིས་ཉམས་སུ་བླང་ཡང༌། ཚུལ་ཁྲིམས་འཆལ་བར་གྱུར་ན་འབྲས་བུ་གང་ཡང་མེད་པའི་ཚུལ། ཇི་སྐད་དུ། ཚུལ་ཁྲིམས་འཆལ་ལ་ཐུབ་དབང་གིས། །སྔགས་འགྲུབ་པར་ནི་མ་གསུངས་སོ། །ཞེས་གསུངས༌། དེར་མ་ཟད་སྔགས་པ་རྟེན་ཁྱིམ་པ་ཡིན་ཡང༌། རབ་བྱུང་གི་རྟགས་དང་ཆོ་ག་ཙམ་མ་གཏོགས་གཞན་ཐམས་ཅད་སྲུང་དགོས་པར་ཡང། དཔུང་བཟང་ལས༑ རྒྱལ་བ་ངས་གསུངས་སོ་སོ་ཐར་པ་ཡི། །ཚུལ་ཁྲིམས་རྣམ་དག་འདུལ་བ་མ་ལུས་ལས༑ ༑སྔགས་པ་ཁྱིམ་པས་རྟགས་དང་ཆོ་ག་སྤང༌། །ལྷག་མ་རྣམས་ནི་ཉམས་སུ་བླང་བར་བྱ༑ ༑ཞེས་སོ། །དེ་ལས་ཀྱང་ཨོ་རྒྱན་སངས་རྒྱས་གཉིས་པ་དང་མཁན་ཆེན་བྱང་ཆུབ་སེམས་དཔའ་གཉིས་ཀྱི་རྗེས་འཇུག་ཏུ་ཁས་འཆེ་བ་དག་གིས་ནི། ཕྱི་ལྟར་འདུལ་བའི་ཀུན་སྤྱོད་དབུ་རེག་ཞབས་རྗེན། ཆོས་གོས་རྣམ་གསུམ་བགོ་བ་སོགས་ཐུབ་པའི་གནས་བརྟན་ཡིན་པ་ལྟར་ལམ་ཉམས་སུ་ལེན་པ་འདི་ཅིས་ཀྱང་གལ་ཆེ་སྟེ། མཁན་ཆེན་ཞི་བ་འཚོས། སོ་སོར་ཐར་པའི་མདོ་འདི་ནི། སྟོན་པ་མྱ་ངན་འདས་འོག་ཏུ། །དགེ་འདུན་རྣམས་ཀྱི་སྟོན་པར་གསུངས། །འདི་ལ་ཤིན་ཏུ་གུས་པར་གྱིས། །ཞེས་དང༌། བདག་གིས་བསླབ་པ་དེ་བཞིན་དུ། །ཕྱི་ལྟར་འདུལ་ཁྲིམས་མ་ཉམས་ཤིང༌། །ནང་ལྟར་བྱང་ཆུབ་སེམས་སྦྱངས་པ། །གསང་བ་སྔགས་ཀྱི་རིམ་གཉིས་བསྒོམ། །ཞེས་དང༌། སྟོན་པའི་བསྟན་པ་རིན་ཆེན་འདི། །གངས་ཅན་ལྗོངས་སུ་ངས་གསལ་བས། །བདག་གི་རྗེས་སུ་ཞུགས་ནས་ཀྱང༌། །སྟོན་པའི་བསྟན་པ་མཆོག་ཏུ་ཟུངས། །ཞེས་དང༌། ཨོ་རྒྱན་ཆེན་པོས། ཕྱི་ལྟར་ལག་ལེན་མདོ་སྡེའི་ལུགས་སུ་གྱིས། །ཞེས་དང༌། ཐང་ཡིག་ལས། དབུ་རེག་ཞབས་རྗེན་ངུར་སྨྲིག་འཆང་བ་དང༌། །མི་དགེ་བཅུ་སྤོང་སྤྱོད་པ་ཞིབ་པ་ལ། །དགེ་འདུན་ཞེས་སུ་མཚན་དུ་བཏགས་པ་ཡིན། །ཞེས་དང༌། ཕྱི་ངུར་སྨྲིག་དགེ་སློང་གི་ཆ་ལུགས་འཛིན། །ནང་གསང་སྔགས་བླ་མེད་ཀྱི་རྣལ་འབྱོར་པ། །ཞེས་གསུངས་པས་མཚོན་མཁན་སློབ་རྣམ་གཉིས་ཀྱིས་བཀས་བཅད་པའི་ཕྱིར་རོ། །དེས་ན་སྔགས་རྙིང་མའི་སྔགས་པར་རློམ་པ་དག་གིས། ངེད་ཀྱི་ལུགས་ལ་དགེ་ཚུལ་སློང་གི་སྡོམ་པ་བསྲུང་ནས་ཆོས་གོས་སོགས་རབ་བྱུང་གི་རྟགས་དང་ཆས་གོས་སོགས་མི་དགོས་མ་ཟེར་ཅིག ད་རེས་ཀྱི་བསྟན་པ་འདི་ལ་སྟོན་པ་ཐུབ་པའི་དབང་པོ་གཅིག་ལས་མེད་པའི་ཕྱིར་དེའི་རྗེས་འཇུག་མིན་པར་འགྱུར་ཏེ། ཇི་སྐད་དུ།
བསྟན་པ་གཅིག་ལ་སྟོན་པ་གཉིས་མི་འབྱུང༌། །
བྱུང་ན་མི་སྲིད་མདོ་སྔགས་ལུང་དང་འགལ། །
ཞེས་དང༌། ཤཱཀྱ་ཐུབ་པའི་རྒྱལ་ཚབ་ང་ཡིན་པས། །ཆོས་ལུགས་པདྨ་ང་ཡི་རྗེས་སུ་སློབས། །ང་ཡི་རྣམ་ཐར་མདོ་སྡེ་རྣམས་སུ་ལྟོས། །ཞེས་གསུངས་པའི་ཕྱིར །ཡང་གསར་མའི་ཕྱོགས་འཛིན་པ་རྣམས་ནས་ཀྱང༌། ཁྱེད་རྙིང་མ་པ་ལ་འདུལ་བའི་བསྟན་པ་མེད་མ་ཟེར་ཅིགགསར་རྙིང་ཞེས་པའི་ཐ་སྙད་འདི་རྒྱ་གར་འཕགས་པའི་ཡུལ་ན་མེད་ཀྱང༌༑ བོད་གངས་ཅན་གྱི་ལྗོངས་འདིར་བསྟན་པ་འགྱུར་སྔ་ཕྱིའི་ཁྱད་པར་ཙམ་ལ་བཏགས་པའི་ཚུལ་ནི་སྨོས་མ་དགོས་སོ། །དེས་ན་ངེད་ཅག་རྙིང་མ་པའི་བསྟན་པའི་མཚན་གཞི་ཞིག་བཞག་ན། བསྟན་པའི་སྦྱིན་བདག་ལྷ་ཐོ་རི་སྙན་ཤལ་ནས། མངའ་བདག་ཁྲི་རལ་པ་ཅན་གྱི་བར་དང༌། བསྒྱུར་ཡུལ་པཎྜིཏ་ལྷ་རིག་པའི་སེང་གེ་ནས་སྨྲི་ཏའི་ཛྙ་ནའི་བར་དང༌། སྒྱུར་བྱེད་ལོ་ཙཱ་བ་ཆོས་བློན་ཐུ་མི་སམ་བྷོ་ཊ་ནས་རོང་ཟོམ་ཆོས་ཀྱི་བཟང་པོའི་བར་ལ་བསྒྱུར་པའི་མདོ་རྒྱུད་དགོངས་འགྲེལ་དང་བཅས་པ་ལ་ངེད་རྙིང་མ་པ་ཞེས་ཟེར་ན། དེའི་རིང་ལ་མ་འགྱུར་བའི་འདུལ་བའི་སྡེ་སྣོད་གང་ཡིན་གྱི་རྒྱུ་མཚན་སྨོས་ཤིག དེས་ན་དམ་ཆོས་འདུལ་བའི་སྡེ་སྣོད་ལུང་བཞི་པོ། སྟོན་པ་ཐུབ་པའི་དབང་པོས། གནས་ཝཱའ་རཱ་ཎ་སཱིར། འཁོར་ལྔ་སྡེ་བཟང་པོ་སོགས་ལ་བསྟན་པ་ཉིད། པཎྜི་ཏ་ཡོན་ཤཱཀ་རྣམ་གཉིས་དང་མཁན་ཆེན་བོ་དྷི་ས་ཏྭ་སོགས་ཀྱིས་ལེགས་པར་འཛིན་སྐྱོང་སྤེལ་བར་མཛད་ཅིང༌། ཁྱད་པར་མཁན་ཆེན་ཞི་བ་འཚོས། བོད་ཀྱི་སད་མི་མི་བདུན་དང༌། དགེ་སློང་མི་ལྔ་སོགས་རབ་ཏུ་བྱུང་བ་ནས་བརྩམས་ཏེ་ད་ལྟའི་བར་ལ་བརྒྱུད་པའི་ཟམ་མ་ཆད་པར་བཞུགས་པ་ནི་ཐམས་ཅད་ཡོད་སྨྲའི་ལུགས་སྨད་འདུལ་བརྒྱུད་པ་དང་བཅས་པ་ཡིན་ཏེ། བརྒྱུད་པ་འདི་ལ་བསྟན་པའི་སྲོག་མཐུད་པ་པོ་ནི། སྔོན་དུ་བླ་ཆེན་དགོངས་པ་རབ་གསལ་དང༌། ཕྱིས་སུ་མཁན་ཆེན་ཐམས་ཅད་མཁྱེན་པ་དྷརྨ་ཤྲཱི་གཉིས་ཁོ་ན་ཡིན་ཞིང༌། ཁྱད་པར་ད་ལྟའི་དུས་སུ་སྔ་འགྱུར་གྱི་ཆོས་སྡེ་ཆེ་ཕྲ་རྣམས་སུ་སྨད་འདུལ་གྱི་སྡོམ་རྒྱུན་རྣམ་པར་དག་པ་དང༌། འདུལ་བ་གཞི་གསུམ་གྱི་ཕྱག་བཞེས། རང་ལུགས་སྡོམ་པ་གསུམ་གྱི་ཁས་ལེན་དང༌། གནང་བཀག་གི་ཁྱད་པར་སོགས་ཅུང་ཟད་ཤེས་པ་དང༌། སྡོམ་གསུམ་སོགས་གཞུང་གི་འཆད་ཉན་སྲོལ་མ་ཆད་ཙམ་བྱུང་བ་འདི་ཐམས་ཅད་ལོ་ཆེན་རིན་པོ་ཆེའི་བཀའ་དྲིན་དང་ཕྲིན་ལས་ཀྱི་རྒྱུན་ཁོ་ན་ལས་བྱུང་བ་ཡིན་པ་འདིའང་རང་ལུགས་སྔ་འགྱུར་གྱི་བརྒྱུད་འཛིན་རྣམས་ནས་ཤེས་དགོས་སོ། །ཡང་རབ་བྱུང་རྣམས་ནས་ཀྱང༌། སྔགས་འཆང་རྡོ་རྗེ་འཛིན་པ་ཆེན་པོ་ཁྱིམ་པའི་རྟགས་སུ་བཞུགས་པ་རྣམས་ལའང་འཕྱ་སྨོད་དང་ཁྱད་གསོད་སོགས་བྱར་མི་རུང་སྟེ། རྟེན་ཁྱིམ་པ་ཡིན་ཡང༌། ས་ཐོབ་པའམ་གནས་ལུགས་ཟབ་མོའི་དོན་ཇི་བཞིན་གཟིགས་པ་ནི་ཡེ་ཤེས་དང་ལྡན་པ་སྟེ། དེ་ནི་དོན་དམ་པའི་དགེ་སློང་ཡིན་པར་ཐེག་པ་གསུམ་ག་ནས་བཤད་དེ། དུས་འཁོར་ལས། ས་ཐོབ་མ་གཏོགས་ཁྱིམ་པ་ནི། །རྒྱལ་པོའི་བླ་མཆོད་མི་བྱའོ། །ཞེས་དམིགས་ཀྱིས་བསལ་བ་དང༌། ས་སྙིང་འཁོར་ལོ་བཅུ་པའི་མདོ་ལས། དོན་དམ་པའི་དགེ་སློང་དང༌། ཀུན་རྫོབ་ཀྱི་དགེ་སློང་དང༌། ལུག་ལྐུག་པ་ལྟ་བུ་དང༌། ཁྲེལ་དང་ངོ་ཚ་མེད་པའི་དགེ་སློང་ཞེས་རྣམ་གྲངས་བཞིར་གསུངས་པའི་ནང་ཚན་མཆོག་སྔ་མའི་ཁོངས་སུ་བསྡུས་པ་དང༌། འདུལ་བ་ལུང་ལས། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང༌། །དུལ་ཞིང་ཡང་དག་སྡོམ་ལ་ཚངས་པར་སྤྱོད། །འབྱུང་པོ་ཀུན་ལ་ཆད་པ་སྤངས་པ་ནི། །དགེ་སློང་དགེ་སྦྱོང་དེ་ཡིན། །ཞེས་ཁྱིམ་བདག་གྲགས་པ་དགེ་སློང་དུ་གསུངས་པ་བཞིན་ནོ། །དེས་ན་དཀོན་མཆོག་བརྩེགས་པ་ལས། འོད་སྲུང་ང་དང་ང་འདྲ་བས་གང་ཟག་གི་ཚོད་གཟུང་དུ་རུང་གི་གཞན་དག་གིས་ནི་མ་ཡིན་ཏེ་ལོག་པར་ལྟུང་བའི་ཕྱིར་རོ། །ཞེས་གསུངས༌། སྤྱིར་ཡང་ངག་གི་ཉེས་པར་སྤྱོད་པ་ཞིག་ལ་ཆོས་དང་གང་ཟག་ལ་སྐུར་བ་གདབ་པ་འདི་ལས་ཉེས་པ་ལྕི་བ་མེད་དེ། དེས་འཕྲལ་དུ་ཆགས་སྡང་གསོགཕུགས་སུ་བསྟན་པ་ལ་གནོད། རང་གཞན་ཆོས་སྤང་ལ་སྦྱོར་བའི་ཕྱིར་རྟག་ཏུ་བག་ཡོད་པར་བྱ་དགོས་ཏེ། རྒྱན་ལས། ཡིད་ཀྱི་རང་བཞིན་ཤིན་ཏུ་གདུག་པ་སྟེ། །མི་རིགས་པ་ཡི་གཟུགས་ལའང་མི་རིགས་ན། །ཐེ་ཚོམ་ཟ་བའི་ཆོས་ལ་སྨོས་ཅི་དགོས། །དེ་བས་བཏང་སྙོམས་བཞག་ལེགས་ཉེས་པ་མེད། །ཅེས་དང༌། བཅོམ་ལྡན་འདས་ཀྱིས། ཐ་ན་འགལ་དུམ་ལའང་ཁྲོ་བར་མི་བྱ་ན། སེམས་དང་ལྡན་པ་ལ་ལྟ་ཅི་སྨོས། ཞེས་གསུངས། དེ་ལས་གཞན་དུ་ན། རྒྱན་ལས། རབ་ཏུ་བྱུང་བའི་ཕྱོགས་དག་ནི། །ཡོན་ཏན་ཚད་མེད་རྣམས་དང་ལྡན༑ ༑དེ་ལྟས་སྡོམ་བརྩོན་ཁྱིམ་པ་ཡི། །བྱང་སེམས་རྣམས་ལས་མཆོག་ཏུ་བཤད། །ཅེས་དང༌༑ དུས་འཁོར་ལས། གསུམ་ལས་དགེ་སློང་མཆོག་ཡིན་འབྲིང༌། །དགེ་ཚུལ་ཞེས་བྱ་དེ་དག་ལས། །ཁྱིམ་ན་གནས་པ་ཐ་མའོ། །ཞེས་རྡོ་རྗེ་འཛིན་པའི་རབ་འབྲིང་ཐ་གསུམ་དུ་གསུངས་པ་སོགས་ནི་སྨོས་མ་དགོས་སོ། །དེས་ན་དེ་ལྟར་གཞི་ཚུལ་ཁྲིམས་ཀྱི་བསླབ་པས་རྒྱུད་བསྡམས་ཏེ་ཕྱི་སོ་ཐར་གྱི་སྡོམ་པ་བསྲུང་བ་གཞིར་བཞག་གི་སྟེང་དུ། ནང་བྱང་ཆུབ་སེམས་དཔའི་སྡོམ་པས་རང་རྒྱུད་སྡོམ་པ་ལ། རྒྱུ་ཐེག་པ་ཆེན་པོའི་རིགས་སད་པ་དང༌། རྐྱེན་ཐེག་ཆེན་ཚུལ་བཞིན་དུ་སྟོན་པའི་དགེ་བའི་བཤེས་གཉེན་ལ་བསྟེན་ནས། སྔར་གྱི་འཁོར་བ་ལས་ཐར་འདོད་ངེས་འབྱུང་གི་བསམ་པ་དེ་ཡང༌། རང་ཉིད་གཅིག་པུར་ཞི་བདེ་དོན་གཉེར་ཐེག་དམན་རང་གི་ལམ་དུ་ཤེས་ནས། རང་ཉིད་ཁོ་ན་ཙམ་མིན་པར་མཐའ་ཡས་པའི་སེམས་ཅན་རྣམས་ཕ་མ་ཡིན་པར་སྙིང་ནས་ངེས་ཤེས་འདྲོངས་པར་བྱས་ལ། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འདོད་པས། བྱང་ཆུབ་ཀྱི་སེམས་རིན་པོ་ཆེས་ཀུན་ནས་བསླངས་ཏེ། དམ་པའི་ཆོས་ཐེག་ཆེན་མདོ་སྡེ་དང་མངོན་པའི་སྡེ་སྣོད། ལྷག་པ་ཏིང་ངེ་འཛིན་དང་ཤེས་རབ་ཀྱི་བསླབ་པའི་ཉམས་ལེན། ནང་བྱང་ཆུབ་སེམས་དཔའི་སྡོམ་པ་སྲོལ་གཉིས་གང་རུང་དང༌། ཁྱད་པར་ཟབ་མོ་ལྟ་བའི་སྲོལ་ལྟར་སྡོམ་པ་ལེན་དགོས་པས། དེ་ལ་སྦྱོར་དངོས་རྗེས་གསུམ་ལས། དང་པོ་ལ་ཁྱད་པར་གྱི་ཆོས་བཞི་སྟེ། གདམས་ངག་ཁྱད་པར་ཅན་སྲིད་མཐར་སྐྱོ་བ་སྐྱེད། ཞི་མཐར་ཞེན་པ་དགག མཐའ་གཉིས་ལ་མི་གནས་པའི་ལམ་ལ་སྔགས་པ་བརྗོད་པས་སྤྲོ་བ་སྐྱེད་དེ་བློ་བཅོས་པ་དང༌། ཡུལ་ཁྱད་ཅན་བླ་མ་ལ་མཎྜལ་ཕུལ་ཞིང་གསོལ་བ་གདབ་པ། རྟེན་ཁྱད་པར་ཅན་དཀོན་མཆོག་གསུམ་ལ་སྐྱབས་སུ་འགྲོ་བ། ཐབས་ཁྱད་པར་ཅན་ཡན་ལག་བདུན་པས་ཚོགས་བསགས་པའོ། །དངོས་གཞི་ལ། ཚད་མེད་བཞི་ལ་བློ་སྦྱོང་བ་དང༌། དགོངས་གསོལ་སྔོན་དུ་འགྲོ་བས་སྨོན་པ་དང་འཇུག་པའི་སེམས་དང༌། དེའི་སྡོམ་པ་ལ་དམ་བཅའ་བ་སྤྱོད་འཇུག་ནས་གསུངས་པ་ལྟར་རང་རྒྱུད་ལ་ལེན་ཅིང་སྐྱེ་བར་བྱེད་པའོ། །རྗེས་ལ་རང་གཞན་དགའ་བ་བསྒོམ་པ་སོགས་ཏེ། འདིའི་ཐོབ་མཚམས་ཀྱང་སྡོམ་གསུམ་རྩ་འགྲེལ་དུ་བརྗོད་པ་གསུམ་མཐར་གསུངས་པ་གཙོ་བོར་སྨོན་འཇུག་སོ་སོར་ལེན་པའི་དབང་དུ་མཛད་པ་ཡིན་ལ། རྒྱ་མཚོའི་སྤྲིན་དང་ཤིང་རྟ་ཆེན་མོར་བརྗོད་པ་དང་པོས་སྨོན་སེམས༌། གཉིས་པས་འཇུག་སྡོམ། གསུམ་པས་གཉིས་ཀ་བརྟན་ཞིང་དག་པར་བྱེད་པའི་ཚུལ་གྱིས་ཐོབ་པར་གསུངས་པ་ནི་གཉིས་ཀ་སྟབས་གཅིག་ཏུ་ལེན་པའི་དབང་དུ་མཛད་པ་སྟེ་མི་འགལ་ཞིང༌། གལ་ཏེ་བླ་མ་མེད་ནའང་དཀོན་མཆོག་གསུམ་གྱི་རྟེན་གྱི་དྲུང་སོགས་ལས་ཀྱང་སྐྱེ་བར་གསུངས་སོ། །དེ་ལ་སེམས་བསྐྱེད་དང་སྡོམ་པའི་ཁྱད་པར། སེམས་བསྐྱེད་ནི་གཞན་དོན་དུ་སངས་རྒྱས་ཐོབ་པར་འདོད་པ་སྟེ། མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་སངས་རྒྱས་འདོད། །ཅེས་སོ། །སྡོམ་པ་ནི་དེའི་མི་མཐུན་ཕྱོགས་རང་དོན་ཡིད་བྱེད་དང་གནོད་སྦྱོར་སོགས་སྤངས་པའི་སེམས་ཏེ། ཞི་བ་ལྷས། སྤོང་བའི་སེམས་ནི་ཐོབ་པ་ལ། །ཚུལ་ཁྲིམས་ཕ་རོལ་ཕྱིན་པར་བཤད། །ཅེས་སོ། །ཐེག་ཆེན་གྱི་ལྟ་བ་ལ་དབུ་སེམས་སོ་སོའི་སློབ་དཔོན་རྗེས་འབྲང་དང་བཅས་པའི་བཞེད་ཚུལ་མང་ཡང༌། མདོ་ལམ་གྱི་གྲུབ་མཐའི་རྩེ་མོར་གྱུར་པ་ནི་དབུུ་མ་སྟེ། དེ་ཡང་རང་ལུགས་ཀུན་མཁྱེན་ཆེན་པོ་དང༌། ཐམས་ཅད་མཁྱེན་པ་མི་ཕམ་རིན་པོ་ཆེའི་དགོངས་པ་ལྟར་སྣང་སྟོང་ཟུང་འཇུག་རབ་ཏུ་མི་གནས་པའི་དབུ་མ་ཆེན་པོ་ཉིད་ལེགས་པར་གཏན་ལ་ཕེབས་ན། རྒྱལ་བའི་བཀའ་འཁོར་ལོ་བར་ཐ་དང༌། ཤིང་རྟ་ཆེན་པོ་གཉིས་རྗེས་འབྲང་དང་བཅས་པའི་འཕགས་པ་རྣམས་ཀྱི་ཟབ་དགོངས་མཐའ་ཐུག་སྦྲང་རྩིའི་རོ་བཞིན་འགལ་མེད་དོན་གཅིག་ཏུ་འབབ་པ་ཡིན་ཞིང༌༑ དེར་མ་ཟད་དེ་ཉིད་སྔགས་ཀྱི་རྒྱུ་རྒྱུད་དུ་བཞག་པའི་ཚེ། མ་ཧཱའི་བདེན་གཉིས། ཨ་ནུའི་དབྱིངས་ཡེ། ཨ་ཏིའི་ཀ་ལྷུན་ཟུང་འཇུག་སོགས་ཀྱང་ཐམས་ཅད་མི་འགལ་བར་དོན་གྱི་གནད་གཅིག་པ་ཡིན་པས། ཆོས་ཀྱི་རྒྱལ་པོ་སྨིན་གླིང་པ་སྐུ་མཆེད་ཀྱི་བཞེད་པའང་འདི་ཁོ་ན་ཡིན་མོད། དེ་ལྟར་མ་རྟོགས་པར། འཕགས་པ་ཀླུ་སྒྲུབ་ཀྱི་དགོངས་པ་ནི་མེད་དགག་ཕྱོགས་གཅིག་པའོ་ཞེས་སྟོང་འཛིན་གྱི་སྤྲོས་པའི་ཕྱོགས་འབའ་ཞིག་ཏུ་ཞེན་ཅིང་རློམ་པ་རྣམས་ཀྱི་ཞེན་ལྟ་བཟློག་པའི་ཆེད་དུ། ཀུན་མཁྱེན་ཆེན་པོས། བྲལ་གཞི་མི་ཤེས་སྲིད་རྩེའི་ལྟ་བ་ཅན༑ ༑ཞེས་སོགས་གསུངས་པ་དང་མཐུན་པར། རྣམ་འགྲེལ་དཔག་བསམ་སྙེ་མར། སྐབས་འདིར༑ སྔ་འགྱུར་གྱི་རིང་ལུགས་པ་རྣམས་ཀྱི་སེམས་བསྐྱེད་ཀྱི་ཆོ་གའི་ཕྱག་བཞེས་ནཱ་ག་རྫུ་ན་དང་མཐུན་པར་བྱེད་མོད། འོན་ཀྱང་ལྟ་བ་ནི་དེར་མ་ངེས་ཏེ། ཀླུ་སྒྲུབ་ཀྱི་བསྟོད་ཚོགས་དང་མི་འགལ་ཡང་གཙོ་བོར་ཐོགས་མེད་སྐུ་མཆེད་ཀྱིས་ཇི་ལྟ་བ་བཀྲལ་བ་དང་མཐུན་ཏེ། ཞེས་གསུངས་པ་སོགས་ཀྱིས་འཁྲུལ་གཞི་བྱས་ཏེ། གནས་སྣང་ངམ་བདེན་གཉིས་དཔྱོད་པའི་ཚད་མ་སོ་སོར་ཤན་མ་ཕྱེད་པའི་བློ་གྲོས་གསར་བུ་པ་ཁ་ཅིག་དབུ་འཁོར་ནས་དོན་དཔྱོད་ངོར་སྟོང་ཉིད་བདེན་གྲུབ་ཏུ་སྒྲུབ་འདུག་སྙམ་པ་མང་དུ་འདུག་མོད། དེ་ལྟར་མ་ཡིན་ཏེ་རྟོགས་བྱ་མཐར་ཐུག་པ་གཏན་ལ་དབབ་བྱའི་ཆོས། རྣམ་གྲངས་མ་ཡིན་པའི་དོན་དམ་གྱི་ངོར་མེད་དགག་དང་མ་ཡིན་དགག་གི་འཛིན་སྟངས་སོགས་སྤྲོས་པ་གང་ཡང་ཡོད་མི་སྲིད་པས་སྤྲོས་བྲལ་ཙམ་དུའང་འཛིན་པ་མེད་པའི་ཆོས་དབྱིངས་མཉམ་པ་ཆེན་པོ་ཉིད་ཡིན་ལ། རྗེས་ཐོབ་ཐ་སྙད་སྤྱོད་པའི་ཚད་མའི་ངོར་ཡོད་མེད་སོགས་ལེགས་པར་ཤན་འབྱེད་པའི་སྐབས། མཐར་ཐུག་ཟག་པ་མེད་པའི་ཆོས་སྐུ་དང་ཡེ་ཤེས་སོགས་ཡེ་ནས་སྟོང་པའི་དབྱིངས་དང་འདུ་འབྲལ་སྤང་བའི་ཚུལ་གྱིས་གནས་པ་ལ་མ་ཡིན་དགག་ཏུ་གསུངས་པ་ཡིན་པས་དེ་ལྟར་ལེགས་པར་ཤན་ཕྱེད་ན་ཐེ་ཚོམ་གྱི་འགག་ཐམས་ཅད་རང་གྲོལ་དུ་འགྲོ་བ་ཡིན་པས་གནད་འདི་ཤིན་ཏུ་གལ་ཆེའོ། །དེ་ལྟར་ཤེས་ནས་སྲུང་མཚམས་དངོས་ལ། སྨོན་པའི་བསླབ་བྱ་ཚད་མེད་བཞི་ལ་བློ་སྦྱོང་བ་དང༌། དཀར་ནག་ཆོས་བཞིར་འཇུག་ལྡོག་བྱེད་པ། འཇུག་པའི་བསླབ་བྱ་ཚུལ་ཁྲིམས་གསུམ་ལས། ཉེས་སྤྱོད་སྡོམ་པ། རྒྱལ་བློན་གྱི་རྩ་ལྟུང་ལྔ་ལྔ་སྟེ་བཅུ་དང༌། ཕལ་པའི་བརྒྱད་དང་བཅོ་བརྒྱད་སྟེང༌། སྨོན་འཇུག་གི་སེམས་གཉིས་འདོར་བ་སྟེ་རྩ་ལྟུང་ཉི་ཤུ་དང༌། ཡན་ལག་གི་ཉེས་བྱས་བརྒྱད་ཅུ་བསླབ་བཏུས་ནས་བཤད་པ་ལྟར་སྤོང་བའོ། །དགེ་བ་ཆོས་སྡུད་ཐབས་ལ་མཁས་པས་ཕར་ཕྱིན་དྲུག་ལ་སློབ་པ་དང༌། སེམས་ཅན་དོན་བྱེད་བསྡུ་དངོས་བཞིས་དངོས་བརྒྱུད་ནས་སེམས་ཅན་ལ་གང་ཕན་བྱེད་པ་སྟེ། བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་བསྒོམ་པ་སོགས་རྒྱལ་སྲས་བྱང་ཆུབ་སེམས་དཔའི་སྡོམ་པ་འདིས་རྒྱུད་ལེགས་པར་སྡོམ་པ་འདི་ཉིད་ཤིན་ཏུ་གལ་ཆེ་སྟེ། ལམ་འདི་ཉིད་གཞན་དུ་འདོར་བའི་གང་ཟག་དེ་ནི་སྔགས་པ་སོགས་མིང་ཇི་ལྟར་བཏགས་ཀྱང་དོན་དུ་རྣམ་པ་ཐམས་ཅད་མཁྱེན་པ་ཐོབ་པའི་ཐབས་ནི་མེད་དེ། ཀླུ་སྒྲུབ་ཀྱིས། བྱང་ཆུབ་སེམས་ནི་མ་བསྐྱེད་པར། །སངས་རྒྱས་ནམ་ཡང་ཐོབ་མིན་ཅིང༌། །འཁོར་བར་རང་གཞན་དོན་སྒྲུབ་པའི། །ཐབས་འགའ་ཡོད་པ་མ་ཡིན་ནོ། །ཞེས་དང༌། རྒྱུད་ལས། རིག་དང་དམ་ཚིག་མ་མཐོང་སྙིང་རྗེ་མེད། །དེ་བཞིན་བྱང་ཆུབ་སེམས་ནི་མ་བསྐྱེད་ཅིང༌། །སངས་རྒྱས་མ་དད་ལྷ་གཞན་ལ་བརྟེན་པས། །ང་ཡི་གསང་སྔགས་བཟླས་ན་ཕུང་བར་འགྱུར། །ཞེས་གསུངས། དེའི་ཕྱིར་སེམས་བསྐྱེད་ཀྱི་ཕན་ཡོན་དཔག་ཏུ་མེད་དེ། སྤྱོད་འཇུག་ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །འཁོར་བའི་བཙོན་རར་ཚུད་པའི་ཉམ་ཐག་འགྲོ། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་སྟེ། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །ཞེས་སོ། །དེ་ལྟར་དུ་བྱང་ཆུབ་སེམས་དཔའི་སྡོམ་པས་རྒྱུད་བསྡོམས་ཏེ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་བསྒྲུབ་པ་དེ་ཡང༌། མདོ་ལམ་ན་བསྐལ་པ་གྲངས་མེད་གསུམ་མམ་བདུན་ནམ་སུམ་ཅུ་རྩ་བདུན་གང་རུང་ཞིག་ལས་མྱུར་དུ་ཐོབ་པའི་ཐབས་མེད་པས། ད་ལྟའི་ཚེ་ལུས་གཅིག་པོ་འདི་ཉིད་ཀྱི་སྟེང་དུ་ཟུང་འཇུག་རྡོ་རྗེ་འཆང་གི་གོ་འཕང་སྒྲུབ་པའི་ཐབས། གསང་སྔགས་རྡོ་རྗེ་ཐེག་པའི་ལམ་མ་གཏོགས་གཞན་ལ་མེད་པའི་ཚུལ་ཤེས་ནས། གསང་བ་རིག་འཛིན་སྔགས་ཀྱི་སྡོམ་པས་རྒྱུད་སྡོམ་དགོས་པ་ཡིན་ལ། དེ་ལྟ་ན་གསང་སྔགས་ཐེག་པའི་གཞུང་ལམ་ཐམས་ཅད་ནི་གོང་དུ་བཤད་པའི་བྱང་ཆུབ་སེམས་དཔའི་སྡེ་སྣོད་དེ་དག་གི་མན་ངག་ཡིན་པའི་ཕྱིར་དེ་ལས་གཞན་མ་ཡིན་པའི་ཚུལ་ནི། ཡོན་ཏན་རིན་པོ་ཆེའི་མཛོད་ལས། བྱང་ཆུབ་སེམས་དཔའ་སྔགས་ཀྱི་ཐེག་པ་ལ། །འབྲས་བུའམ་ནི་རྡོ་རྗེའི་ཐེག་པའམ། །ཐབས་ཀྱི་ཐེག་པ་རིག་པ་འཛིན་པ་ཡི། །སྡེ་སྣོད་ཅེས་གྲགས་རྒྱུ་ལས་ཁྱད་པར་འཕགས། །ཞེས་སོ། །འོ་ན་གོང་དུ་སྡེ་སྣོད་བཞི་པར་བཞག་པ་དང་མི་འགལ་ལམ་སྙམ་ན་མི་འགལ་ཏེ། འདི་ཉིད་དུག་གསུམ་ཆ་སྙོམས་སུ་འདུལ་བའི་གཉེན་པོར་གསུངས་པས་གོང་གི་སྡེ་སྣོད་གསུམ་ཆར་གྱི་བསྟན་བྱའི་སྙིང་པོ་ཤིན་ཏུ་སྦས་པའི་མན་ངག་མཐར་ཐུག་པར་གྲུབ་པ་ཡིན་ནོ། །དེ་ལྟ་བུའི་ཚུལ་ངེས་པར་བྱས་ཏེ། བླ་མ་ལྟ་དགོངས་དང་ལྡན་པ་ཞིག་བསྟེན་ནས། རྒྱུད་སྡེ་བཞི་གང་རུང་གི་སྒོ་ནས་རང་རྒྱུད་མ་སྨིན་པ་སྨིན་པར་བྱེད་པ་དབང་བསྐུར་ལེགས་པར་ཐོབ་དགོས་ཤིང༌། དེ་ལས་ཁྱད་པར་དུ་སྔགས་བླ་མེད་ཀྱི་དབང་དུ་བྱས་ན་དབང་བཞིའི་ངེས་པ་ཅན་ཡིན་པས། དང་པོ་གནས་གསུམ་རྡོ་རྗེ་གསུམ་བསྐྱེད་པ་ནས་བཟུང༌། མཇུག་དབང་བཞི་ཡོངས་སུ་རྫོགས་པ་ཐོབ་པའི་ཚེ་རིག་འཛིན་སྔགས་ཀྱི་སྡོམ་པ་ཐོབ་པ་ཡིན་ཞིང༌། དེ་ཡང་ཐབས་ཤེས་ཁྱད་པར་ཅན་གྱིས་མ་དག་པའི་མཚན་རྟོག་དག་པ་ལྷ་དང་ཡེ་ཤེས་ཀྱི་རང་བཞིན་དུ་སྡོམ་པས་སྡོམ་པ་དང་དེ་ལས་འདའ་བར་མི་རུང་བའི་ཆ་ནས་དམ་ཚིག་ཅེས་བྱ་སྟེ། དབང་དང་འབྲེལ་བའི་ལྟ་བ་ཟབ་མོའང༌། རོང་ཟོམ་པ་ཆེན་པོས་མན་ངག་ལྟ་ཕྲེང་གི་འགྲེལ་པར། ཕ་རོལ་ཏུ་ཕྱིན་པའི་ཐེག་པ་སྤྱི་ཡི་ཚུལ་ཆོས་ཉིད་སངས་རྒྱས་སུ་ལྟ། ཆོས་ཅན་མཚན་མ་རང་ཀ་མ་ཇི་ལྟར་སྣང་ཙམ་དུ་འཛིན། ངེས་དོན་གྱི་མདོ་སྡེ་དང་གསང་སྔགས་ཀྱི་ཚུལ་ནི། བདེན་གཉིས་དབྱེར་མེད་པར་ལྟ་ཞིང༌། ཕུང་པོ་ལྔ་ཡང་སངས་རྒྱས་སུ་ལྟ་ཞེས་གསུངས་པ་ལྟར། ངེས་དོན་བཀའ་འཁོར་ཐ་མ་དང་སྔགས་ཀྱི་ལྟ་གྲུབ་ཚུལ་མཐུན་ནོ། །དེ་ལ་དབུ་མ་ཐལ་འགྱུར་གྱི་ཆོས་ཅན་ཀུན་རྫོབ་ལྟ་བའི་ལྟ་བ་དག་གཞན་དབང་རྟེན་འབྱུང་སྒྱུ་མ་དང་རྨི་ལམ་ལྟ་བུའི་རང་བཞིན་དེ་ཡང༌། དག་པ་གཞན་དབང་ལྷའི་དཀྱིལ་འཁོར་ཆེན་པོར་ཡེ་ནས་ཡིན་པ་ལ་ཡིན་པར་ཤེས་པའི་ངེས་ཤེས་དང་ལྡན་པར་ལྟ་བའི་ཆ་ནས་ལྷག་པའི་ཀུན་རྫོབ་བདེན་པ་དང༌། ཆོས་ཉིད་དོན་དམ་ལྟ་བའི་ལྟ་བའང༌། སྟོང་ཉིད་སྤྲོས་པའི་མཐའ་བརྒྱད་དང་བྲལ་བའི་ཁས་ལེན་གང་ཡང་མེད་པ་ཉིད། སྔགས་ཀྱི་སྐབས་འདིར་དབྱིངས་རྣམ་ཀུན་མཆོག་ལྡན་གྱི་སྟོང་ཉིད་སྐུ་དང་ཡེ་ཤེས་འདུ་འབྲལ་མེད་པའི་ཆ་ནས་ལྷག་པའི་དོན་དམ་བདེན་པ་དང༌། དེ་ལྟ་བུའི་བདེན་པ་གཉིས་པོ་དེ་ཡང་ཐ་དད་པ་གཉིས་ཡོད་ནས། གཟོད་ཆུ་དང་འོ་མ་འདྲེས་པ་ལྟ་བུའི་ཟུང་དུ་འཇུག་པ་མ་ཡིན་ལ། གསེར་དང་གསེར་གྱི་ཁ་དོག་དང༌། མེ་དང་མེ་ཡི་ཚ་བ་བཞིན་དུ་གཉིས་ཀྱི་སྒྲོ་བཏགས་ཀྱི་༼བརྟག་གི༽རྟོག་པ་རྣམ་པར་ཆད་པའི་སེམས་ཉིད་ཡེ་ནས་སྣང་སྟོང་དབྱེར་མེད་པའི་ཆ་ནས་ལྷག་པའི་བདེན་པ་དབྱེར་མེད་དང༌། དེ་ལྟ་བུའི་ལྷག་པའི་བདེན་པ་དབྱེར་མེད་དེ་ཡང༌། ཤེས་བྱེད་ཀྱི་བློ་ཡིས་ཡུལ་དང་ཡུལ་ཅན་གྱི་ཚུལ་དུ་གཏན་ལ་ཕེབས་པ་ལྟ་བུ་ནི་མ་ཡིན་ཏེ། གསང་སྙིང་ལས། གཅིག་དང་དུ་མར་བྲལ་བ་ཡི། །མཐའ་དང་དབུས་མེད་དེ་བཞིན་ཉིད། །སངས་རྒྱས་ཀྱིས་ཀྱང་མི་གཟིགས་ཏེ། །རང་བྱུང་ཡེ་ཤེས་གནས་མེད་སྣང༌། །ཞེས་དང༌། སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་འདོད། །ཅེས་སོ། །དེས་ན་ཡུལ་ཡུལ་ཅན་གཉིས་སུ་མེད་པར་བལྟ་བྱ་ལྟ་བྱེད་ལས་འདས་པར་གཏན་ལ་འབེབས་པའི་ཆ་ནས་བློའི་སྤྱོད་ཡུལ་ལས་འདས་པ་ཞེས་བཏགས་པའི་ལྟ་བ་ལྡོག་ཆོས་བཞི་ལྡན་དུ་གཏན་ལ་ཕབ་ནས། བྱ་སྤྱོད་སོགས་སྤྱི་དང༌། ཁྱད་པར་སྔགས་བླ་མེད་གསར་རྙིང་སྤྱི་དང་བྱེ་བྲག་གི་ལུགས། ཐོག་མའི་བརྟུལ་ཞུགས་ཉེར་ལྔ། རིགས་ལྔའི་སྡོམ་པ། རྩ་བའི་དམ་ཚིག་གསུམ་མམ་ལྔའམ་བཅུ་བཞི་སོགས་དང༌། ཡན་ལག་གི་དམ་ཚིག་ཉེར་ལྔའམ་བཅུ་དང་བརྒྱད་ལ་སོགས་པ་རྒྱུད་སྡེ་རྣམས་ནས་ཇི་སྐད་གསུངས་པ་ལྟར་སྤྱི་དང་ཁྱད་པར་ལྷག་པས་བསྡུས་པའི་དམ་ཚིག་དང་སྡོམ་པ་རྣམས་ལེགས་པར་སྲུང་ཞིང༌། ལམ་ཟབ་མོ་བསྐྱེད་རྫོགས་ཀྱི་རིམ་པ་གཉིས་པོ་རྒྱུད་ནས་ཇི་སྐད་གསུངས་པ་བཞིན་ཉམས་སུ་ལེན་པ་དང༌། གྲོགས་སྤྱོད་པ་དུས་ཚོད་དང་འབྲེལ་བར་སྤྱད་པས། གནས་སྐབས་ཀྱི་འབྲས་བུ་རིག་འཛིན་བཞི་དང༌། མཐར་ཐུག་རྡོ་རྗེ་འཆང་གི་གོ་འཕང་ལ་དབང་སྒྱུར་བར་བྱེད་པ་ཡིན་ནོ། །
དེ་ལྟ་བུའི་སྡོམ་པ་གསུམ་པོ་དེ་གང་ཟག་གཅིག་གི་རྒྱུད་ལ་ཇི་ལྟར་ཉམས་སུ་ལེན་སྙམ་ན༑ འདི་ལ་འཕགས་བོད་གསར་རྙིང་གི་མཁས་པ་རྣམས་བཞེད་པ་མི་འདྲ་བ་མང་ཡང༌། དེ་དག་གི་དགག་སྒྲུབ་སོགས་ཀྱི་སྤྲོས་པ་རེ་ཞིག་བཞག་ནས། རང་ལུགས་སྡོམ་གསུམ་རྣམ་ངེས་ལས། དེ་ལྟའི་སྡོམ་གསུམ་གང་ཟག་རྒྱུད་གཅིག་ལ། །རང་ལྡོག་མ་འདྲེས་དགག་དགོས་ཡོངས་རྫོགས་དང༌། །ངོ་བོ་གནས་འགྱུར་ཡོན་ཏན་ཡར་ལྡན་པས། གནད་ཀྱིས་མི་འགལ་དུས་སྐབས་གང་གཙོར་སྤྱད། །ཅེས་དང༌། རྗེ་གཏེར་ཆེན་བླ་མས། དེ་ཡང་རྒྱུད་གཅིག་ཉིད་ལ་སྡོམ་པ་གསུམ། །མཚན་ཉིད་དྲུག་ལྡན་ངོ་བོ་གཅིག་ཏུ་གནས། །ལེན་ཅིང་རྟེན་དང་ཕྱིར་འཆོས་འཁྲུལ་མེད་དུ། །སྤྱོད་པ་སྡེ་སྣོད་གསུང་རབ་ཤེས་ལ་རག །ཅེས་གསུངས་པ་བཞིན་ཁྱད་ཆོས་དྲུག་ལས། དང་པོ་རང་ལྡོག་མ་འདྲེས་པ་ནི། རྣམ་ངེས་ལས། དེ་ཡང་བླང་ཡུལ་བསམ་པ་ཆོ་ག་རྣམས། །སོ་སོར་ངེས་ཕྱིར་རང་ལྡོག་མ་འདྲེས་ཡིན། །ཞེས་པས། སྡོམ་གསུམ་སོ་སོར་གང་ལས་བླང་བའི་ཡུལ། གང་གིས་ལེན་པའི་བསམ་པ། ཇི་ལྟར་ལེན་པའི་ཆོ་གཇི་སྲིད་དུ་ལེན་པའི་དུས་རྣམས་སོ་སོར་ངེས་པའི་ཕྱིར། རང་རང་གི་ལྡོག་པ་མ་འདྲེས་པར་ཐ་དད་དུ་ཡོད་དོ། །གཉིས་པ་དགག་དགོས་ཡོངས་རྫོགས་ནི། དག་བྱ་ཉོན་མོངས་དགོས་པ་མི་འཆིང་བ། །རང་རང་ལམ་གྱི་ངོས་ནས་ཡོངས་སུ་རྫོགས། །སྤོང་བསྒྱུར་ལམ་དུ་བྱེད་པ་སོ་སོ་ཡང༌། །ཉོན་མོངས་རང་མཚན་སྤོང་བར་མཁས་རྣམས་མཐུན། །ཞེས་པས། ཉན་རང་གིས་ཉོན་མོངས་པ་དུག་བཞིན་དུ་སྤོང་བ་དང༌། བྱང་ཆུབ་སེམས་དཔས་གཉེན་པོས་བསྒྱུར་བ་དང༌། གསང་སྔགས་རྡོ་རྗེ་ཐེག་པས་མི་སྤོང་བར་ལམ་དུ་བྱེད་པ་སྟེ། གསུམ་ཀས་དོན་དུ་ཉོན་མོངས་པ་རང་མཚན་པ་ནི་འགོག་ཅིང༌། དེའི་དགོས་པ་ནི་རང་རྒྱུད་འཁོར་བར་མི་འཆིང་བའི་ཐབས་སུ་གནད་གཅིག་གོ །གསུམ་པ་ངོ་བོ་གནས་འགྱུར་ནི། སོ་ཐར་ཀུན་སློང་སེམས་བསྐྱེད་ཀྱིས་ཟིན་ན། །ཉེས་སྤྱོད་སྡོམ་པ་ཞེས་བྱའི་ཚུལ་ཁྲིམས་ཡིན། །དབང་ཐོབ་རྡོ་རྗེ་འཛིན་པའི་སྡོམ་པར་འགྱུར། །དེ་ཕྱིར་ངོ་བོ་གནས་འགྱུར་ཡིན་ནོ་ཞེས། །འབུམ་ཕྲག་ལྔ་པའི་ལུང་གིས་གསལ་བར་གྲུབ། །ཅེས་པས། སྔོན་སོ་ཐར་གྱི་སྡོམ་པ་ཞུས་པའི་སྟེང་དུ་བྱང་སེམས་ཀྱི་སྡོམ་པ་ཞུས་ཚེ། སྔར་གྱི་ཉན་རང་དམན་སེམས་ཀྱིས་བླངས་པའི་སོ་ཐར་གྱི་སྡོམ་པ་དེ་ཉིད། གཞན་ཕན་ལྷག་བསམ་གྱིས་ཟིན་པས་བྱང་ཆུབ་སེམས་དཔའི་ཉེས་སྤྱོད་སྡོམ་པའི་ཚུལ་ཁྲིམས་སུ་གནས་འགྱུར། དེའི་སྟེང་དུ་གསང་སྔགས་ཀྱི་དབང་ཐོབ་ཚེ་མཉམ་པ་ཆེན་པོའི་ཐབས་ཀྱིས་ཟིན་པས་སྔ་མ་གཉིས་ལ་ཐ་མལ་སྣང་ཞེན་གྱི་ལྡོག་ཆ་རེ་ཡོད་པ་དེ་བཏང་ནས་རྡོ་རྗེ་འཛིན་པ་སྔགས་ཀྱི་སྡོམ་པ་རུ་གནས་འགྱུར་བའི་ཚུལ། དཔེར་ན་གསེར་འགྱུར་གྱི་རྩིས་རྡོ་ཁམས་ལྕགས་ཟངས་དངུལ་གསུམ་གསེར་དུ་འགྱུར་བ་ལྟ་བུ་སྟེ་འབུམ་ལྔའི་རྒྱུ་ལས། རྡོ་ཡི་རིགས་ཀྱི་བྱེ་བྲག་ཞིག །བཞུ་བས་ལྕགས་དང་ཟངས་དངུལ་འབྱུང༌། །གསེར་འགྱུར་རྩི་ཡི་དངོས་པོ་ཡིས། །ཀུན་ཀྱང་གསེར་དུ་སྒྱུར་བར་བྱེད། །དེ་བཞིན་སེམས་ཀྱི་བྱེ་བྲག་གིས། །རིགས་ཅན་གསུམ་གྱི་སྡོམ་པ་ཡང༌། །དཀྱིལ་འཁོར་ཆེན་པོ་འདིར་ཞུགས་ན༑ ༑རྡོ་རྗེ་འཛིན་པ་ཞེས་བྱའོ། །ཞེས་སོ། །བཞི་པ་ཡོན་ཏན་ཡར་ལྡན་ནི། སྔ་མ་ལས། འཇིག་རྟེན་འཇིག་རྟེན་རྣལ་འབྱོར་བློ་ཁྱད་ཀྱིས། །གོང་མ་གོང་མས་གནོད་ཕྱིར་འོག་མ་ཡི། །ཡོན་ཏན་ཡར་ལྡན་འོག་མ་ཟིལ་གྱིས་གནོན། །ཞེས་པས། སྡོམ་པ་འོག་མ་གཉིས་རིག་པ་འཛིན་པ་སྔགས་ཀྱི་སྡོམ་པར་གནས་འགྱུར་བའི་ཚེ་སྡོམ་པ་འོག་མའི་སྤང་བྱའི་རྣམ་གྲངས་དག་ཀྱང་དེར་འདུས་ཤིང་ཚང་སྟེ། དེ་ཡང་སོ་ཐར་གྱི་གཞན་གནོད་གཞིར་བཅས་སྤོང་བ་དེ་ཉིད་བྱང་སེམས་ཀྱི་གཞན་ལ་ཕན་འདོགས་པའི་ནང་དུ་ཚང་ཞིང༌། དེ་གཉིས་ཀའང་གསང་སྔགས་ཀྱི་སངས་རྒྱས་ཀྱི་མཛད་པ་སྒྲུབ་པ་སྟེ་མཉམ་པ་ཆེན་པོའི་ངང་ནས་གཞན་དོན་རྩོལ་མེད་དུ་མཛད་པའི་ཐབས་མཁས་ཀྱི་ནང་དུ་ཡོན་ཏན་ཡར་ལྡན་གྱིས་གོང་འཕེལ་གྱི་ཚུལ་དུ་གནས་པ་ཡིན་ཏེ། གསང་སྙིང་ལས། བླ་མེད་མཆོག་གི་དམ་ཚིག་ཏུ། །འདུལ་བའི་དབང་གིས་ཚུལ་ཁྲིམས་དང༌། །ཇི་སྙེད་སྡོམ་པ་བསམ་ཡས་པ། །མ་ལུས་ཀུན་འདུས་རྣམ་པར་དག །ཅེས་སོ། །ལྔ་པ་སྡོམ་པ་གསུམ་གནད་ཀྱིས་མི་འགལ་བ་ནི། རྣམ་ངེས་ལས། འདུ་ཤེས་གསུམ་གྱིས་འཁྲིགས་ན་རྣལ་འབྱོར་དེ། །ཡུལ་བསམ་སྦྱོར་བ་མཐར་ཐུག་མ་ཚང་བས། །རྨི་ལམ་ཇི་བཞིན་གནད་ཀྱིས་འགལ་མི་སྲིད། །ཅེས་པས། སོ་ཐར་གྱི་ཕམ་པ་འཆབ་བཅས་སྤང་བྱར་བསྟན་པ་ཉིད། བྱང་སེམས་ཀྱིས་གཞན་ལ་ཕན་ན་སྤྱད་པར་བསྟན་པ་དང༌། སྔགས་ཀྱི་སྐབས་སུ་དེ་དག་མ་སྤྱད་ན་དམ་ཚིག་ཉམས་པར་བསྟན་པ་ནང་འགལ་བ་ལྟར་སྣང་ཡང༌། དོན་དུ་དེ་གསུམ་གང་ཡིན་ཡང་ཉོན་མོངས་རང་མཚན་པ་ནི་སྤོང་བ་ཡིན་པས་ལས་མ་བསགས་ཤིང་དེ་མ་བསགས་པས་འབྲས་བུ་སྡུག་བསྔལ་མི་བསྐྱེད་པས། རྣམ་པ་ཉོན་མོངས་ལྟར་སྣང་ཡང་དོན་དུ་ཐབས་ཤེས་ཁྱད་པར་ཅན་གྱིས་ཟིན་པས་ཉོན་མོངས་པའི་གཟུགས་བརྙན་ཡིན་པས་གནད་གཅིག་ཏུ་འབབ་པ་ཡིན་ཏེ། གསང་སྙིང་ལས། བླ་མེད་ཐེག་པར་རབ་ངེས་ན༑ ༑ཉོན་མོངས་ལས་རྣམས་ཀུན་སྤྱད་ཀྱང༌། །བྱས་ལ་མི་གསོག་ཚོགས་འགྱུར་ཏེ། །ཚུལ་ཁྲིམས་སྡོམ་པ་ཕུན་སུམ་ཚོགས། །ཞེས་དང༌། ཡེ་ཤེས་རྒྱས་པའི་མདོ་ལས་ཀྱང༌། ཇི་ལྟར་སྒྱུ་མའི་མཁན་པོ་དག །རང་གིས་སྤྲུལ་པའི་སྒྱུ་མ་ལ། །དགེ་དང་མི་དགེ་འདུ་བྱེད་པ། །ཉེས་པ་གང་གིས་མི་གོས་ལྟར། །ཐབས་ལ་མཁས་པས་རྣམ་པར་སྤྱོད། །ཅེས་སོ། །དྲུག་པ་དུས་སྐབས་གཙོ་བོར་བྱེད་པ་ནི། །རྣམ་ངེས་ལས། སྡིག་ཏོ་མི་དགེའི་ཕྱོགས་དང་ཚོགས་པའི་གསེབ༑ ༑འོག་མ་གཙོར་བྱེད་འདོད་པས་དབེན་པ་དང༌། །སྤྱོད་པའི་དུས་དང་དབེན་པར་གསང་སྔགས་སྤྱད། །ནང་མ་འདོམ་ན་མ་འདྲེན་ཡོངས་རྫོགས་བསྲུང༌། །འདོམ་ན་དགག་དགོས་བརྩི་ཞེས་མཁས་རྣམས་བཞེད། །ལས་དང་པོ་དང་རྣལ་འབྱོར་གྲུབ་ཐོབ་དང༌། །ཐམས་ཅད་མཁྱེན་པའི་སྤྱོད་པ་གང་ཡིན་པ། །དུས་ཚོད་འབྲེལ་བར་དགོས་ཞེས་དུས་འཁོར་བཤད༑ ༑ཅེས་ལས་དང་པོ་བའི་དུས་དང༌། མི་དགེ་བ་མང་དུ་དར་བའི་ས་ཕྱོགས་དང༌། ཚོགས་པ་མང་པོའི་གསེབ་ཏུ་ནི་འདུལ་བ་གཙོ་བོར་བྱེད་ཅིང་རབ་བྱུང་གིས་ཆས་སྤྱོད་ཁོ་ནར་བྱེད་པ་དང༌། འདོད་པའི་ཡུལ་ལྔ་ལ་རང་འདོད་ཀྱི་ཞེན་པ་མེད་པ་དང༌། རྟོགས་པས་ཡུལ་རྐྱེན་ཐུབ་པའི་དུས་རྣལ་འབྱོར་པའི་སྤྱོད་པ་སྐྱོང་བ་སོགས་མདོར་ན་སྤྱོད་པ་དུས་ཚོད་དང་འབྲེལ་བ་འདི་ནི་རང་རེ་སྔ་འགྱུར་པའི་ལུགས་དྲི་མ་མེད་པ་ཡིན་ཏེ། ཨོ་རྒྱན་ཆེན་པོས། ཕྱི་ལྟར་ལག་ལེན་མདོ་སྡེའི་ལུགས་སུ་སྤྱད། །རྒྱུ་འབྲས་སྤང་བླང་ཞིབ་པའི་དགོས་པ་ཡོད། །ནང་ལྟར་གསང་སྔགས་ཐུན་མོང་ལུགས་ལྟར་སྤྱད། །བསྐྱེད་རྫོགས་དོན་དང་འབྲེལ་བའི་དགོས་པ་ཡོད། །གསང་བ་གསང་ཆེན་ཨ་ཏིའི་ལུགས་ལྟར་སྤྱད། །ཚེ་གཅིག་འོད་སྐུར་གྲོལ་བའི་དགོས་པ་ཡོད། །ཅེས་སོ། །མདོར་ན་དུས་འཁོར་འགྲེལ་ཆེན་ལས། དེའི་ཕྱིར་ལས་དང་པོ་པས་རྣལ་འབྱོར་པའི་བྱ་བ་མི་བྱའོ། །རྣལ་འབྱོར་པས་གྲུབ་པའི་བྱ་བ་མི་བྱའོ། །གྲུབ་པས་ཐམས་ཅད་མཁྱེན་པའི་བྱ་བ་མི་བྱའོ། །ཞེས་གསུངས་པ་ལྟར་སྤྱོད་པ་དུས་ཚོད་དང་འབྲེལ་བ་གལ་ཆེ་ཞིང༌། ཁྱད་པར་སྡོམ་གསུམ་སོ་སོའི་ཐོབ་ཚུལ་དང་གནང་བཀགཉེས་ལྟུང་འབྱུང་བའི་རྒྱུ། ལྕི་ཡང་གི་ལྡང་ཚད། ལྟུང་དང་ལྟུང་མེད་ཀྱི་དབྱེ་བ་ལས། བཤགས་ཚད་ལས་འདས་མ་འདས་དང་གསོར་རུང་མི་རུང་གིས་མཚམས་སོ་སོའི་ལུགས་ཀྱི་ཕྱིར་བཅོས་བྱ་ཚུལ་སོགས་ཞིབ་པར་རྣམ་འགྲེལ་དཔག་བསམ་སྙེ་མ་སོགས་ཚད་ཐུབ་ཀྱི་གཞུང་ཆེན་པོ་རྣམས་ལ་གོམས་འདྲིས་ཀྱིས་ངེས་པར་བྱས་ཏེ། རྟག་ཏུ་དྲན་ཤེས་བག་ཡོད་དང་མ་འབྲལ་བར་རང་རྒྱུད་ཉེས་ལྟུང་གིས་མ་གོས་པར་བསྔོ་བགྲང་བྱ་སྟེ། རྡོ་རྗེ་བཀོད་པ་ལས། མདོར་ན་བདག་གི་སྒོ་གསུམ་པོ། །དག་པ་གསུམ་གྱིས་མཐའ་བཟུང་ནས། །ལྷ་དང་གྲོགས་དང་སློབ་དཔོན་དང༌། །བདག་ཉིད་བདག་ལ་མ་ཁྲེལ་བའི། །ཚུལ་གསུམ་མི་གཏོང་དང་བཅས་གསུམ༑ ༑མཐར་ཕྱིན་རྒྱ་རྟགས་རྣམ་བཞིར་བཅས། །མདོ་དོན་དྲན་ལ་བསྔོ་བགྲང་བྱ། །ཞེས་གསུངས་པ་ལྟར། རང་གི་སྒོ་གསུམ་པོ་བྱ་བ་མ་ཡིན་པ་ལས་ལྡོག བྱ་བར་འོས་པ་ལ་འཇུག་སྟེ༑ སྔགས་དང་ཕྱག་རྒྱ་དང་ཏིང་ངེ་འཛིན་དང་མཆོད་པ་སོགས་ཀྱི་སྒོ་ནས། ཡོན་ཏན་མངོན་པར་སྒྱུབ་ཅིང༌། དགེ་བའི་ཆོས་བསྡུ་བ་དང་སེམས་ཅན་གྱི་དོན་བྱ་བ་རྣམས་ཇི་ལྟར་རང་གི་བློ་ཡི་ནུས་ཚོད་དང་སྦྱར་ཏེ། སྒོམ་སྒྲུབ་ལྷས་མ་ཁྲེལ། དད་མོས་སློབ་དཔོན་གྱིས་མ་ཁྲེལ། བརྩེ་གདུང་གྲོགས་ཀྱིས་མ་ཁྲེལ། གཡོ་སྒྱུའི་རང་སེམས་ཀྱིས་མ་ཁྲེལ་བར་བྱ་སྟེ། ཀུན་གཟིགས་རོང་པས་དམ་ཚིག་མདོ་རྒྱས་སུ། མདོར་ན་རྣམ་པ་ཐམས་ཅད་དུ། སེམས་བསྲུང་སྡོམ་བརྩོན་མ་གཏོགས་པ། །སྡོམ་པ་གཞན་བརྩོན་ཅི་ཞིག་དགོས། །ཞེས་གསུངས། ཐ་ནའང་སོ་ཐར་གྱི་སྡོམ་ཁྲིམས་རྩ་བཞི་ཆང་ལྔ་ངོས་ལྐོག་མེད་པར་བསྲུང་བའི་སྟེང༌། བྱང་སེམས་ཀྱི་བསླབ་པ་འགྲོ་སྒྲོལ་གྱི་སླད་དུ་རྫོགས་བྱང་དོན་གཉེར་གྱི་སྨོན་པ་སྲོག་གི་ཕྱིར་ཡང་མི་གཏོང་ཞིང་དགེ་རྩ་ཅི་བྱེད་དམ་པ་གསུམ་གྱིས་ཟིན་པར་བྱ་ཞིང༌། དེའི་སྟེང་དུ་གསང་སྔགས་ཀྱི་དམ་ཚིག་རྩ་བ་སྐུ་གསུང་ཐུགས་ཀྱི་དམ་ཚིག་དང་མ་འགལ་བར་སྒོ་གསུམ་རྡོ་རྗེ་གསུམ་དུ་ཤེས་པས་བསྐྱེད་བཟླས་རྫོགས་གསུམ་ལ་ཅི་ནུས་སུ་བརྩོན་པར་བྱ་དགོས་ཏེ། དེ་ལྟར་བརྩོན་པའི་ཕན་ཡོན་ཀྱང༌། ཏིང་འཛིན་རྒྱལ་པོ་ལས། བསྐལ་པ་བྱེ་བ་གངྒཱའི་བྱེ་སྙེད་དུ། །དད་པའི་སེམས་ཀྱིས་ཟས་དང་སྐོམ་རྣམས་དང༌། །གདུགས་དང་བ་དན་མར་མེའི་ཕྲེང་བ་ཡིས། །སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས། །གང་ཞིག་དམ་ཆོས་རབ་ཏུ་འཇིག་པ་དང༌། །བདེ་གཤེགས་བསྟན་པ་འགག་པར་འགྱུར་བའི་ཚེ། །ཉིན་མཚན་དུ་ནི་བསླབ་པ་གཅིག་སྤྱོད་པ། །བསོད་ནམས་འདི་ནི་དེ་བས་ཁྱད་པར་འཕགས། །ཞེས་གསུངས། གལ་ཏེ་བག་མེད་པ་དང་ཉོན་མོངས་སྟོབས་ཆེན་སོགས་ཀྱིས་ཉེས་ལྟུང་བྱུང་ཡང་དེ་འཕྲལ་དུ་བཤགས་ཏེ་སྡོམ་པ་སླར་བླང་བ་སོགས་ལ་བརྩོན་པར་བྱ་ཞིང༌། དེ་ཡང་སོ་ཐར་གྱི་ཕམ་པ་འཆབ་བཅས་རྫའི་བེའུ་ཆག་པ་ལྟར་གསོར་མི་རུང་བར་གསུངས་པའང༌། བྱང་ཆུབ་སེམས་དཔའི་སྡོམ་པ་ལ་བརྟེན་ནས་གསོར་རུང་བས་མཚོན། གསང་སྔགས་ཀྱི་སྡོམ་པའི་བར་རིམ་གྱིས་འོག་མ་འོག་མ་ལ་བརྟེན་ཅིང་གོང་མ་གོང་མ་བླང་བ་ཡིན་ན་གོང་མའི་མཐུ་ལ་བརྟེན་ནས་འོག་མ་སོར་གཞུག་ཅིང༌༑ གསང་སྔགས་ཀྱི་ལུགས་ལའང་བུམ་དབང་སོགས་བཞི་པོ་སྔ་མ་སྔ་མའི་དམ་སྡོམ་ཉམས་པ་ཕྱི་མ་ཕྱི་མ་ལ་བརྟེན་ནས་གསོ་ནུས་པ་དང༌། གོང་མ་གོང་མ་ཉམས་ན་དེ་ཐབས་འོག་མས་བསྐང་མི་ནུས་པར་དམ་ཚིག་མདོ་རྒྱས་ཀྱི་གཞུང་དེ་ཉིད་ལས་གསུངས་ཏེ། ཕམ་ལྟུང་ཆེན་པོ་བྱུང་ཡང་སེམས་སྟོབས་སླར་བསྐྱེད་དེ། །བྱང་ཆུབ་སེམས་ལ་བརྟེན་ནས་དེ་ཉིད་སླར་བླང་བྱ། །ཐེག་མཆོག་སྨོན་པ་བློ་གྲོས་གླང་པོའི་སྟོབས་བསྐྱེད་ནས། །སྡོམ་པ་གང་ཤོར་དེ་གང་བླང་ཡང་མི་ཐོབ་མེད། །རྟ་རྒོད་རང་གི་སྟོབས་ཀྱིས་ཤོར་ཅིང་འཁྱམས་པ་དང༌། །གླང་ཆེན་མགྲིན་པར་བཏགས་ན་འཛིན་ཅིང་རྗེས་སུ་འབྲང༌། །འཇིག་རྩིའི་རྐྱེན་གྱིས་ཞིག་པའི་ལྕགས་རོ་བོར་བ་ཡང༌། །བཅུད་ལེན་རྩི་དང་འཕྲད་ན་སླར་ཡང་བཟང་པོར་འགྱུར། །བསླབ་པ་གཞན་གྱི་ཡོན་ཏན་མཐོང་གྱུར་ཀྱང༌། །རང་གི་སྡོམ་པ་སྔ་མ་མི་དབྲི་ཞིང༌། །སྡོམ་པ་སྔ་ཕྱི་བརྗེ་བར་མི་བྱ་སྟེ། །ཅི་ནུས་སྔ་མ་བསྣན་ཞིང་ཕྱི་མ་སྤེལ། །ཞེས་སོ། །དེའི་རྒྱུ་མཚན་ཡང༌༑ གསང་སྔགས་ཀྱི་སྡོམ་པ་ཐབས་ཆེ་ལ་སྒོ་ཡངས་པར་གསུངས་པས། སེམས་ཅན་གྱི་རྣམ་པར་རྟོག་པ་ཇི་སྙེད་པ་མི་འདུལ་བ་མེད་དོ། །ཞེས་གསུངས་པས། གསང་སྔགས་ཀྱི་སྡོམ་པ་ནི་སོ་ཐར་བྱང་སེམས་ཀྱི་སྡོམ་པ་ལས་ཁྱད་པར་བདུན་གྱིས་འཕགས་ཏེ། ཐམས་ཅད་སངས་རྒྱས་པར་རྟོགས་པས་ཀུན་ཏུ་བཟང་པོའི་ཕྱག་རྒྱས་ཐེབས་པ་དང༌། འཇིག་རྟེན་གྱི་ལྷ་ཆེན་པོ་དམ་ཚིག་ཅན་རྣམས་ཀྱིས་བཀུར་གནས་སུ་མཐོང་བས་མཐུ་དང་བྱིན་རླབས་འཕགས་པ་དང༌། རྒྱལ་བ་སྲས་དང་བཅས་པས་རྒྱུད་དག་པ་ལ་དགོངས་ཤིང་བྱིན་གྱིས་རློབ་པར་འགྱུར་བས་རྒྱུ་རྐྱེན་དེའི་མཐུས་དངོས་གྲུབ་མྱུར་བ་དང༌། བདེ་གཤེགས་རྣམས་དང་སྤྱོད་ཡུལ་མཐུན་པ་དང༌། འཁོར་བ་དང་ངན་སོང་གིས་མི་འཇིགས་ཤིང་དབུགས་ཕྱིན་པ་ཡང༌། སྡོམ་པ་ཇི་སྙེད་པ་ཐམས་ཅད་འདུས་ཤིང་རྣམ་པར་དག་པ་དང༌། ཉམས་ཀྱང་གཞན་ལ་ལྟོས་པ་མེད་པར་རང་གི་རྩལ་གྱིས་སྐོང་བར་འགྱུར་བའོ། །ཞེས་གསུངས་པའི་ཕྱིར་རོ། །མདོར་ན༑ ནམ་མཁའ་ཀློང་ཡངས་ཀྱི་རྒྱུད་ལས། ནོར་བུ་རིན་ཆེན་རྙེད་པའི་མིས། །འཇིག་རྟེན་སོ་ནམ་མི་དགོས་བཞིན། །མ་བསྒོམས་སེམས་ཀྱི་དོན་རྟོགས་ན། །ཡོན་ཏན་མ་ལུས་ལྷུན་གྱིས་གྲུབ༑ ༑དེ་ལས་མི་འདའ་དམ་ཚིག་མཆོག །ཅེས་གསུངས་པས་ཆོས་ཐམས་ཅད་ཡེ་ནས་སངས་རྒྱས་པའི་རང་བཞིན་རང་བྱུང་ཡེ་ཤེས་ཆེན་པོའི་ངོ་བོ་མཉམ་ཉིད་ཕྱོགས་ལྷུང་དང་བྲལ་བ་རང་བཞིན་རྫོགས་པ་ཆེན་པོའི་དོན་རྟོགས་ན་དམ་ཚིག་དང་སྡོམ་པ་ཐམས་ཅད་མཐར་ཕྱིན་པ་ཡིན་ནོ། །དེས་ན་དེ་ལྟར་ཤེས་ནས་ཚུལ་བཞིན་དུ་བརྩོན་པས། གནས་སྐབས་གྲགས་པ་འཕེལ་ཞིང་འཁོར་དང་ལོངས་སྤྱོད་འདུ། བར་ཆད་ཞི་ཞིང་བསམ་པ་ཡིད་བཞིན་དུ་འགྲུབ། རྟག་ཏུ་ལྷ་དང་བླ་མས་བྱིན་གྱིས་རློབ་ཅིང་མཁའ་འགྲོ་དང་ཆོས་སྲུང་འདུ། མཆོག་ཐུན་གྱི་དངོས་གྲུབ་སྒྲུབ་པ་ཐམས་ཅད་ཆུད་མི་ཟ་ཞིང༌། མཐར་ཐུག་བླ་མེད་བྱང་ཆུབ་ཀྱི་འབྲས་བུ། རབ་ཚེ་འདི་ཉིད་དང༌། འབྲིང་བར་དོ། ཐ་མ་རང་བཞིན་སྤྲུལ་སྐུའི་ཞིང་དུ་སྐྱེས་ནས་ལམ་གྱི་སྦྱང་བ་འཕྲོ་མཐུད་དེ་དཀའ་བ་མེད་པར་འགྲུབ་པར་གདོན་མི་ཟ་སྟེ། མདོར་ན་དཀར་ཆོས་ཡོན་ཏན་ཀུན་གྱི་གཞི་དང་སྲོག་འཛིན་པ་ཡིན་པས་བདག་ལེགས་སུ་འདོད་པ་དག་གིས་བརྩོན་པ་ཆེན་པོས་འབད་དེ་རྟག་ཏུ་བསྲུང་བར་བྱ་དགོས་ཏེ། པཎ་ཆེན་ཆོས་ཀྱི་བཟང་པོས། དཔེར་ན་ལོ་ཏོག་ཐམས་ཅད་ས་དག་ལ། །བརྟེན་ནས་སྐྱོན་མེད་པར་ནི་སྐྱེ་བ་ལྟར། །དེ་བཞིན་ཚུལ་ཁྲིམས་བརྟེན་ནས་ཆོས་དཀར་མཆོག །སྙིང་རྗེའི་ཆུས་བརླན་པས་ནི་རྣམ་པར་སྐྱེ། །ཇི་ལྟར་སྐྱེ་བུ་སྲོག་དབང་འགགས་གྱུར་ན། །དབང་པོ་གཞན་རྣམས་གནས་པར་མི་འགྱུར་བཞིན། །དམ་ཚིག་སྲོག་གི་དབང་པོ་འགགས་གྱུར་ན། །དགེ་བའི་དབང་པོ་གཞན་རྣམས་གནས་མི་འགྱུར༑ ༑དེ་ཕྱིར་ཐར་པ་འདོད་པས་དད་བརྟེན་ནས། །དགེ་བའི་གཞི་སྲོག་སྡོམ་ལ་ནན་ཏན་བསྐྱེད། །ཅེས་དང༌། དམ་ཚིག་གསུམ་བཀོད་ལས། གསང་སྔགས་རྡོ་རྗེའི་དམ་ལ་གནས༑ ༑དེ་ཡིས་སྨོན་པ་ཀུན་འགྲུབ་ཅིང༌། །ལྷ་རྣམས་ཀྱིས་ཀྱང་རྟག་ཏུ་སྲུང༌། །རྒྱལ་བ་རྒྱལ་མཆོག་སྲས་བཅས་ཀྱིས། །བུ་བཞིན་དགོངས་པ་དམ་པ་མཛད། །ཏིང་འཛིན་ཡོན་ཏན་དཔག་ཡས་ཤིང༌། །ཀུན་བཟང་རིགས་ཀྱི་དམ་པ་འགྲུབ། །ཅེས་གསུང་པ་བཞིན་ནོ། །དེ་ལྟར་རང་ལུགས་རྣམ་པར་དག་པའི་ཕྱོགས་ཀྱི་སྡོམ་པ་གསུམ་ཉམས་སུ་ལེན་ཚུལ་གནད་འགག་གང་གཙོ་རགས་པ་ཙམ་ཞིག སྔོན་གྱི་དམ་པ་རྣམས་ཀྱི་གསུང་སྒྲོས་དང༌། དགེ་བའི་བཤེས་གཉེན་གྱི་བཀའ་དྲིན་ལས་ཐོས་པའི་དོན་རང་བློར་གང་ངེས་ཙམ་ཞིག་ཞུས་ཟིན་པ་ལགས་ན། འདི་ལ་བདག་བློ་དམན་པའི་སྐྱོན་གྱིས་འགལ་འཁྲུལ་ནོངས་པ་གང་མཆིས་སྙིང་ནས་བཤགས་ཤིང༌། དགེ་བས་རྒྱལ་བསྟན་རིན་པོ་ཆེ་སྤྱི་དང༌། ཁྱད་པར་སྔ་འགྱུར་རྡོ་རྗེ་ཐེག་པའི་རིང་ལུགས་དྲི་མ་མེད་པ་ཉིད་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པ་དང༌། དེར་འཛིན་གྱི་སྐྱེས་བུ་དམ་པ་རྣམས་སྐུ་ཚེ་བརྟན་ཞིང་མཛད་ཕྲིན་ཡར་ངོའི་ཟླ་ལྟར་རྒྱས་པ་དང༌། དགེ་འདུན་འདུས་པའི་སྡེ་རྣམས་རྟག་ཏུ་ཐུགས་མཐུན་ཞིང་ཁྲིམས་གཙང༌༑ ལམ་བསླབ་པ་གསུམ་གྱི་ཉམས་བཞེས་དང༌། ལུང་སྡེ་སྣོད་གསུམ་གྱི་འཆད་ཉན་གོང་ནས་གོང་དུ་འཕེལ་ཞིང༌། དེའི་མཐུས་ཡངས་པའི་རྒྱལ་ཁམས་ཀུན་ཏུ། ཆར་ཆུ་དུས་སུ་བབས། ལོ་ཕྱུགས་རྟག་ཏུ་ལེགས། ནད་མུག་མཚོན་འཁྲུགས་སོགས་བསྐལ་ངན་དུས་ཀྱི་རྒུད་པ་མཐའ་དག་ཞི་ཞིང༌། བདེ་སྐྱིད་རྫོགས་ལྡན་གྱི་དཔལ་ལ་ལོངས་སྤྱོད་པ་དང༌། བདག་ཅག་དཔོན་སློབ་འདིར་འདུས་ཤིང་འཚོགས་པ་ཐམས་ཅད་ཀྱང༌། སྡོམ་གསུམ་ལ་ཉེས་ལྟུང་གི་དྲི་མས་མ་གོས་ཤིང༌། རང་དོན་དུ་ཐོས་བསམ་བསྒོམ་གསུམ། གཞན་དོན་དུ་འཆད་རྩོད་རྩོམ་གསུམ། གཉིས་དོན་དུ་བཤད་སྒྲུབ་ལས་གསུམ་སྟེ། མཁས་ཚུལ་དགུའི་ཕྲིན་ལས་དབྱར་གྱི་གངྒཱ་བཞིན་གོང་ནས་གོང་དུ་འཕེལ་ཞིང༌། མཐུར་ཐུག་འོག་མིན་གསང་བ་མཆོག་གི་ཕོ་བྲང་དུ་སྟོན་འཁོར་ཚོམ་བུ་གཅིག་ཏུ་མངོན་པར་བྱང་ཆུབ་པའི་བསྔོ་བ་སྨོན་ལམ་གྱིས་མཐའ་བརྒྱན་པར་ཞུ་ལགས། སྲིད་ཞིའི་དཔལ་འབྱོར་སོགས་དང༌། མདོ་སྔགས་བསྟན་པའི་སྲོག་ཤིང་སྨིན་གླིང་པ། །ཡོངས་རྫོགས་བསྟན་པའི་སྙིང་པོ་མཛོད་ཆེན་ལྔ། །རིགས་ལམ་སེང་གེའི་སྒྲ་སྒྲོགས་ཨ་ཛི་ཏའི། །རིང་༼རིགས་༽ལུགས་ཕྱོགས་མཐར་ཁྱབ་པའི་བཀྲ་ཤིས་ཤོག ༑ཅེས་སོགས་ཇི་ལྟར་རིགས་པའི་བསྔོ་སྨོན་དང་ཤིས་བརྗོད་ཀྱིས་མཐའ་བརྒྱན་པར་བྱའོ༑ ༑
ཅེས་པའང་འགྱུར་མེད་པདྨ་རྣམ་རྒྱལ་གྱིས་རང་གནས་ཞེ་ཆེན་ཡང་དབེན་དུ་བྲིས་པ་དགེ། །།
༄༅། །སྒྱུ་འཕྲུལ་གསང་བ་སྙིང་པོའི་སྤྱི་དོན་གྱི་ཚོགས་བཤད་ནོར་བུའི་ཕྲེང་བ་ཞེས་བྱ་བ་བཞུགས་སོ། །
དེང་རིགས་དང་དཀྱིལ་འཁོར་རྒྱ་མཚོའི་སྤྱི་དཔལ། སྟོན་པ་རྡོ་རྗེ་རྒྱལ་པོས་དབུ་མཛད། འཕགས་ཚོགས་རིག་པ་འཛིན་པའི་དགེ་འདུན་འདུས་པའི་ཚོགས་གྲལ་དུ། རྒྱུད་ཐམས་ཅད་ཀྱི་རྒྱལ་པོ། ལུང་ཐམས་ཅད་ཀྱི་སྤྱི་འགྲེལ། མན་ངག་ཐམས་ཅད་ཀྱི་འཕྲོ་གཞིའམ་རྩ་བར་གྱུར་པ། དཔལ་རྡོ་རྗེ་སེམས་དཔའ་སྒྱུ་འཕྲུལ་དྲྭ་བ་ཆེན་པོའི་རྒྱུད་གསང་བ་སྙིང་པོ་དེ་ཁོ་ན་ཉིད་ངེས་པའི་རྒྱུད་ཀྱི་སྤྱི་དོན་རགས་པ་ཙམ་ཞིག་གསོལ་ན། རྣ་རྒྱུད་ལུང་གི་ཕྲེང་བར་ལས། རྒྱལ་བ་རྣམས་ནི་འཇིག་རྟེན་བྱོན་པའི་ཚེ། །དེ་ཡི་གསུངས་པའི་ལུང་ཆེན་རྣམས་ལ་ནི། །ཕྱི་རོལ་རྒོལ་བ་ངན་པ་འབྱུང་སྲིད་པས། །དང་པོ་སྲིད་པ་ཆོས་ཀྱི་ལོ་རྒྱུས་སྨྲོས། །ཞེས་གསུངས་པ་ལྟར།
ཐོག་མར་བརྒྱུད་པའི་ཁུངས་དང་ལོ་རྒྱུས་ལ། སྤྱིར་འོག་མིན་དང༌། རི་རབ་ཀྱི་རྩེ་དང༌། འཛམ་བུ་གླིང་འདིར་བྱང་ཆུབ་སེམས་དཔའ་དང༌། ལྷ་དང༌། མིའི་གདུལ་བྱ་རྣམས་ཀྱི་དོན་དུ། སངས་རྒྱས་རྡོ་རྗེ་འཆང་ཆེན་པོ་དང༌། སྤྲུལ་སྐུ་འཁོར་ལོས་སྒྱུར་བ་དང༌། ཤཱཀྱ་ཐུབ་པ་ཉིད་ཀྱིས་ཇི་ལྟར་གསུངས་པའི་ཚུལ་གྱི་གླིང་གཞི་རྣམ་པ་གསུམ་སོགས་འཆད་ཚུལ་མང་དུ་ཡོད་ཀྱང༌། ད་ལམ་གྱི་སྐབས་སུ། བཤད་རྒྱུད་རྒྱས་པ་ལས། རྒྱལ་བ་སེམས་དཔའ་རྣལ་འབྱོར་པ། །དགོངས་པ་རིག་པ་རྣ་བར་བརྒྱུད། །ཅེས་གསུངས་པ་ལྟར་གསུམ་ལས།
དང་པོ་རྒྱལ་བ་དགོངས་བརྒྱུད་ནི།
རྒྱལ་བ་ཀུན་ཏུ་བཟང་པོས་འོག་མིན་ཆེན་པོའི་གནས་སུ། ཉིད་ལས་མི་གཞན་པའི་འཁོར་རྒྱལ་བ་རིགས་ལྔ་ལ། ཆོས་འོད་གསལ་གྱི་དགོངས་པ་ཟང་ཐལ་དུ། དུས་རྒྱུན་ཆད་མེད་པར་གསུངས་པའོ། །
གཉིས་པ་རིག་འཛིན་བརྡ་བརྒྱུད་ནི།
རྒྱལ་བ་རིགས་ལྔས་རྒྱས་སྲས་སེམས་དཔའི་འཁོར་ལ། བརྗོད་མེད་རིག་པའི་གསུང་དབྱངས་ཀྱི་བརྡས་གོ་བར་མཛད་དོ། །
གསུམ་པ་གང་ཟག་སྙན་བརྒྱུད་ནི།
རྒྱལ་སྲས་སེམས་དཔའི་འཁོར་རྣམས་ཀྱི་ནང་ནས། འཇམ་དཔལ་གྱིས་ལྷའི་གནས་སུ་ལྷ་གྲགས་ལྡན་མཆོག་སྐྱོང་ལ་བཤད། སྤྱན་རས་གཟིགས་ཀྱིས་ཀླུའི་གནས་སུ་ཀླུ་རྒྱལ་མགྲིན་པ་ནག་པོ་ལ་བཤད། ཕྱག་ན་རྡོ་རྗེས་གནོད་སྦྱིན་གྱི་གནས་སུ་གནོད་སྦྱིན་ཀུན་ཏུ་བཟང་པོ་ལ་བཤད་དེ་དེ་ལྟར་རིམ་པར་ལྷ་ཀླུ་གནོད་སྦྱིན་གྱི་རིག་འཛིན་རྣམས་ལ་དར་བར་མཛད་པ་སྟེ། བརྒྱུད་པ་འདི་གསུམ་ལ་ངོས་འཛིན་གྱི་འཆད་ཚུལ་གཞན་ཡང་ཡོད་དོ། །དེ་ནས་མི་ཡུལ་དུ་དར་ཚུལ་ནི། སྡོམ་འབྱུང་གི་རྒྱུད་ཕྱི་མ་ལས། ང་ནི་འདི་ནས་མི་སྣང་ནས། །ལོ་ནི་བརྒྱད་དང་བཅུ་གཉིས་ན། །ལྷ་གནས་གསུམ་དུ་གྲགས་པ་ཡི། །བསྟན་པའི་སྙིང་པོ་དམ་པ་ཞིག ། འཛམ་གླིང་ཤར་གྱི་ཕྱོགས་མཚམས་ཀྱི། །རྒྱལ་པོ་ཛཿཞེས་བྱ་བ་ལ། །བསོད་ནམས་ཆེན་པོའི་མཐུས་སྣང་བའི། །གསང་བའི་བདག་པོས་གནང་བར་འགྱུར། །ཞེས་གསུངས་པ་དང་མཐུན་པར། སངས་རྒྱས་མཆོག་གི་སྤྲུལ་པའི་སྐུ་མྱ་ངན་ལས་འདས་ནས་ལོ་ཉི་ཤུ་རྩ་བརྒྱད་འདས་པ་ན། དམ་པའི་རིགས་ཅན་དྲྭ་མ་ལྔ་ནང་དུ་ཡང་དག་འཇོག་པ་ལས་ལངས་ནས། རྫུ་འཕྲུལ་གྱི་བྱ་བས་རི་མ་ལ་ཡའི་རྩེར་འདུས་ནས། ཕྱོགས་བཅུའི་སངས་རྒྱས་ཡིད་ལ་བྱས་ཏེ། གདུང་ཚིག་ཉེར་གསུམ་པ་བཏོན་པས། སྟོན་པ་རིགས་དྲུག་པ་དཔལ་ཀུན་ཏུ་བཟང་པོ་ཉིད། གསང་བའི་བདག་པོ་ཕྱག་ན་རྡོ་རྗེའི་རྣམ་པར་བསྟན་ནས། སྔར་འོག་མིན་དུ་གསུངས་པ་ཉིད་བཟླས་ཏེ་གསུངས་པ། སྲིན་པོ་བློ་གྲོས་ཐབས་ལྡན་གྱིས་གསེར་གྱི་གླེགས་བམ་ལ་བྲིས་ནས་དགོངས་པའི་རྩལ་བདུན་གྱིས་ནམ་མཁར་སྦས་སོ། །དེའི་ཚེ་ཟ་ཧོ་རའི་རྒྱལ་པོ་ཛཿལ་རྨིས་ལྟས་ངོ་མཚར་བ་བདུན་བྱུང་བ་དང་མཐུན་པར། རྒྱུད་སྡེའི་གླེགས་བམ་རྣམས་དངོས་སུ་མི་ཡུལ་དུ་བབས་པ་ལས། ཏནྟྲ་ཆེན་པོ་སྡེ་བཅོ་བརྒྱད་རྒྱལ་པོ་ཛས་སློབ་དཔོན་ཀུ་ཀུ་རཱ་ཛ་དང༌། དེས་སེང་ཧ་རཱ་ཛ་སོགས་ལ་བསྟན་ཏེ། རིམ་པར་འཁོར་ཚོམ་བུ་དང་བཅས་པ་རིགས་འཛིན་གྱི་སར་གཤེགས། དེ་ནས་སྒེག་པ་རྡོ་རྗེ་དང་སངས་རྒྱས་གསང་བ་གཉིས་ལས། པཎ་ཆེན་བི་མ་ལ་དང་པདྨ་གཉིས་ཀྱིས་གསན་ཏེ། ལོ་ཙཱ་བ་རྨ་གཉགས་སོགས་ལ་བརྒྱུད་དེ་བདེ་གཤེགས་ཟུར་ཆེ་ཆུང་སོགས་ལ་བཀའ་བབས། ཕྱིས་སྙིང་པོའི་རྒྱུད་བཤད་གཙོས་སྔ་འགྱུར་བཀའ་གཏེར་གྱི་བརྒྱུད་པ་མཐའ་དག་ཉག་ཕྲར་གྱུར་པའི་སྐབས། ལོ་ཆེན་བཻ་རོ་ཙ་ན་དང་རྒྱལ་མོ་གཡུ་སྒྲ་གཉིས་བསམ་བཞིན་སྐྱེ་བ་བཞེས་པ། གཏེར་ཆེན་ཆོས་ཀྱི་རྒྱལ་པོ་འགྲོ་འདུལ་གཏེར་བདག་གླིང་པ་དང༌། ལོ་ཆེན་དྷརྨ་ཤྲཱི་སྐུ་མཆེད་ཀྱིས་འབད་པ་ཆེན་པོས་བཙལ་ཞིང་སྒྲུབ་དཀྱིལ་འགྲེལ་ཊཱིཀསོགས་ལེགས་བཤད་ཕུལ་དུ་བྱུང་བ་ཡི་བསྟན་བཅོས་ཀྱང་མང་དུ་མཛད་དེ་སྤེལ་བའི་རྒྱུན་ལས་ད་ལྟའི་བར་དུ་མ་ཉམས་པར་བཞུགས་སོ། །
དེ་ལྟ་བུའི་བརྒྱུད་པ་ཟམ་མ་ཆད་པ་ལས་བྱུང་བའི་རྒྱུད་ཀྱི་རྒྱལ་པོ་གསང་བའི་སྙིང་པོ་འདི་ཉིད་ལ་འཆད་ཚུལ་གྱི་རྣམ་པ་མང་ཡང༌། འདིར་ནི་པཎ་ཆེན་བི་མ་ལས། རབ་ལ་མཚན་བསྟན་འབྲིང་ལ་དབྱེ། ཐ་མ་འབྲུ་རེ་གཉེར་བའོ། །ཞེས་གསུངས་པ་ལྟར་གྱི། སྔ་མ་གཉིས་པོ་མདོ་ཙམ་ཞུ་བ་ལ། ཐོག་མར་མཚན་བསྟན་པ་ནི། རབ་མཚན་ཐ་སྙད་གསུམ་དུ་གྲགས། །སྒྱུ་འཕྲུལ་སྙིང་པོ་ལུང་གི་སྤྱི། །ལག་གི་རྩ་བཞིན་དབུ་ཞབས་རྟོགས། །སྐལ་བ་ཅན་གྱི་ཆེད་ཕྱིར་རོ། །ཞེས་གསུངས་པས། རྒྱུད་དང་མཐུན་པའི་མཚན་རྡོ་རྗེ་སེམས་དཔའ་སྒྱུར་འཕྲུལ་དྲྭ་བ་ཞེས་བྱ་སྟེ། རྡོ་རྗེ་ནི་རང་བཞིན་དབྱེར་མི་ཕྱེད་པས་ཤེས་རབ་སྟོང་པ་ཉིད་དང༌། སེམས་དཔའ་ནི་ཐབས་རིག་པ་རང་བྱུང་གི་ཡེ་ཤེས་ཏེ། དེ་ཡང་ཤེས་རབ་སྟོང་པ་ཉིད་དང་རོ་གཅིག་པའི་ཟུང་འཇུག་རང་བཞིན་གྱིས་རྣམ་པར་དག་པས་རྡོ་རྗེ་ལྟར་བརྟན་པས་སམ། དེ་ཉིད་ཀྱི་ཕྱག་རྒྱས་འཁོར་འདས་ཀྱི་ཆོས་ཐམས་ཅད་ལ་བཏབ་པས་མཉམ་པ་ཉིད་དུ་བསྡུས་པས་སམ༑ དེ་ཉིད་མངོན་གྱུར་དུ་རྟོགས་པའི་ཆ་ནས་རྡོ་རྗེ་སེམས་དཔའ་ཞེས་བྱ་སྟེ། སྔ་མ་གཉིས་པོ་གཞི་འབྲས་གཉིས་སུ་མེད་པའི་སེམས་ཉིད་ཀྱི་གནས་ལུགས་ཀྱི་ངོས་ནས་དང༌། ཕྱི་མ་ནི་འབྲས་བུ་མངོན་གྱུར་སྣང་ལུགས་ཀྱི་ངོས་ནས་བཞག་ལ། གང་རྟོགས་པའི་ཡེ་ཤེས་དེ་ཡང་རྡོ་རྗེ་ལྟར་གཉིས་སུ་མེད་པར་གྱུར་པའི་ཕྱིར། དེ་ཉིད་མཚོན་བྱེད་མཚན་མའི་ཕྱག་རྒྱར་སྣང་བ་དཀྱིལ་འཁོར་གྱི་གཙོ་བོ་དང་འཆད་པའི་སྐྱེས་བུ་ལའང་དེ་སྐད་ཅེས་གྲགས་སོ། །སྒྱུ་འཕྲུལ་དྲྭ་བ་ནི། ཐབས་དང་ཤེས་རབ་འབྲེལ་བའམ་ཟུང་འཇུག་གི་དོན་ཏེ། དེ་ཡང་རྒྱུ་འབྱུང་བ་རིས་སུ་མ་ཆད་པ་ལས་འབྲས་བུ་ཕུང་ལྔར་འཕྲུལ་བའི་ཕྱིར་རྟོག་ཚོགས་སྒྱུ་དྲྭ།ཤེས་རབ་དབྱིངས་སྟོང་པ་ཉིད་ཀྱི་རྩལ་སྣང་ཐབས་རིག་པ་རང་བྱུང་གི་ཡེ་ཤེས་སུ་འཆར་བས་དེ་གཉིས་ཟུང་དུ་འཇུག་པ་ནི་ངེས་དོན་སྒྱུ་དྲྭ། དེ་ཉིད་ཀྱི་རྟགས་ཀྱི་ཕྱག་རྒྱ་ལྷ་ཡབ་ཡུམ་ཐབས་ཤེས་ཞལ་སྦྱོར་རམ་ཟུང་འབྲེལ་དུ་སྟོན་པ་ནི་དྲང་དོན་སྒྱུ་དྲྭ། ཕུང་ཁམས་སོགས་རྟོག་ཚོགས་ཀྱི་ཆོས་རྣམས་ཡེ་ནས་ལྷ་ཡི་དཀྱིལ་འཁོར་དུ་གནས་པ་ཆོས་ཅན་དང་ཆོས་ཉིད་དུ་འབྲེལ་བ་ལྷ་རྟོག་དབྱེར་མེད་ཀྱི་སྒྱུ་དྲྭ་སྟེ། དེ་ལྟ་བུའི་གཞི་འབྲས་གཉིས་པོ་ཤེས་ཐོབ་བྱ་༼ཐོབ་ཞུ་མཆན།༽བྱེད་དང་འབྲེལ་བའི་ལམ་གྱི་རྒྱུད་དང༌། དེ་མཚོན་བྱེད་ཡི་གེའི་རྒྱུད་ལའང་རྡོ་རྗེ་སེམས་དཔའ་སྒྱུ་འཕྲུལ་དྲྭ་བ་ཞེས་བྱའོ། །
གཉིས་པ་ལུང་དང་མཐུན་པ་ཆེ་བ་ལས་མཚན་དུ་བཏགས་པ་ལུང་གི་སྤྱི་ནི།
སྟོན་པས་གདུལ་བྱའི་བློ་རིམ་དང་འཚམས་པར་བསྟན་པའི་རྣམ་གྲངས་ནི་ཟབ་ཅིང་རྒྱ་ཆེ་བས་རྒྱ་མཚོའི་རྒྱུད་དེ། དེ་ལྟར་བུའི་བསྟན་པ་དང་ཐེག་པ་ཐམས་ཅད་ཀྱི་དོན་འདིའི་ནང་དུ་སྟོན་པའི་ཕྱིར་དང༌། བསྟན་པ་དང་ཐེག་པ་ཐམས་ཅད་རྒྱུད་འདིས་རྫོགས་པར་སྟོན་པའི་ཕྱིར་དང༌། དེ་ཐམས་ཅད་ཀྱང་འདི་ཉིད་རྟོགས་པའི་ཐབས་སུ་སྟོན་པའི་ཕྱིར། ཐེག་པ་ཐམས་ཅད་ཀྱི་དོན་རྒྱུ་འདི་ལ་ཡོངས་སུ་རྫོགས་པས་ལུང་གི་སྤྱི་ཞེས་བཤད་ལ༑ དེ་ཡང་གསང་བ་སྤྱི་རྒྱུད་ལྟ་བུ་མ་ཡིན་པར་བསྟན་པ་དང་ཐེག་པ་ཐམས་ཅད་ཀྱི་ལུང་གི་སྤྱི་ཡིན་པས་ན། མཚན་ཉིད་དང་རྒྱུད་ཐམས་ཅད་ཀྱི་ལུང་གི་སྤྱི་ཞེས་བྱའོ། །
གསུམ་པ་དོན་རང་གི་ངོ་བོ་ལས་བཏགས་པའམ་མན་ངག་དང་མཐུན་པའི་མཚན་གླེགས་བམ་གྱི་ཀླད་དུ་དཀོད་པ་ནི།
གསང་བའི་སྙིང་པོ་དེ་ཁོ་ན་ཉིད་ངེས་པའོ་ཞེས་པ་སྟེ། གསང་བ་ནི་གཞི་རྒྱུད་རྟོགས་དཀའ་བ་དང༌། སྙིང་པོ་ནི་ལམ་གྱི་རྒྱུད་དེ་བསྟན་པ་ཐམས་ཅད་ཀྱི་བཅུད་འདུས་པ་དང༌། དེ་ཁོ་ན་ཉིད་ནི་གཞི་མི་འགྱུར་བ་དང་ལམ་གྱིས་དེ་རྟོགས་པ་ལ་མི་བསླུ་བ་དང༌། ངེས་པ་ནི་སྒྲོ་སྐུར་དང་བྲལ་བར་གཏན་ལ་ཕབ་པའི་དོན་ནོ། །ཡང་ན་གཞི་རྒྱུད་དེ་བཞིན་ཉིད་རྟོགས་དཀའ་ཞིང་ཀུན་གྱི་སྙིང་པོར་བཞུགས་པས་གསང་བའི་སྙིང་པོ། ལམ་རྒྱུད་ནི་གཞི་རྟོགས་པ་དང་འབྲས་བུ་ཐོབ་པ་ལ་མི་བསླུ་བས་དེ་ཁོ་ན་ཉིད། འབྲས་བུའི་རྒྱུད་ནི་སྐུ་དང་ཡེ་ཤེས་སུ་ངེས་པའོ་ཞེས་བཤད་ཀྱང་རུང་སྟེ། རྡོ་རྗེའི་ཚིག་ཡིན་པའི་ཕྱིར། དེ་ལྟར་མཚན་དོན་སྨོས་པས། སྨན་པ་མཁས་པས་ནད་པའི་ལག་གི་རྩ་ལ་བརྟེན་ནས་ལུས་མགོ་མཇུག་གི་ནད་ཐམས་ཅད་ངོས་ཟིན་པ་བཞིན་དུ། དབང་རབ་ཀྱིས་རྒྱུད་ལུང་མན་ངག་གི་མཚན་གསུམ་པོ་དེ་ལ་བརྟེན་ནས་རྒྱུད་དབུ་ཞབས་ཀྱི་དོན་རྟོགས་པ་དང༌། འབྲིང་གིས་དོན་གྱི་རྣམ་གྲངས་ཙམ་བརྡ་འཕྲོད་པ་དང༌། ཐ་མས་ཀྱང་སྨན་སྣོད་ཀྱི་ཁ་བྱང་ལྟར་གླེགས་བམ་བཙལ་སླ་བའི་དགོས་པ་ཡོད་དོ། །
གཉིས་པ་སྤྱི་དོན་དངོས་རྣམ་པར་བཞག་པ་ལ། དོན་གྱི་རྣམ་གྲངས་རྣམ་པར་དབྱེ་བ་དང༌། ཚིག་གི་རྣམ་གྲངས་རྣམ་པར་དབྱེ་བ་གཉིས་ལས། དང་པོ་ལ། རྒྱུད་འབྱུང་བའི་གླེང་གཞི༑ རྐྱེན་གླེང་སློང༌། འབྲས་བུ་ཡོངས་ཤེས་ཀྱི་རྒྱུད་དོན། རྒྱུད་ཀྱི་དགོས་འབྲེལ། འཁོར་ལ་གདམས་ཤིང་བསྟན་པ་གཏད་པ་དང་ལྔ་ལས། དང་པོ་གླིང་གཞིའི་ངོ་བོ་ནི།
གནས་གང་དུ། སྟོན་པ་གང་དུ། འཁོར་གང་དང༌། དུས་ལྷན་ཅིག་ཏུ་འཚོགས་པ་དེའི་ཚེ། རྒྱུད་དོན་འབྱུང་བར་ངེས་པའི་ཕྱིར་ཕུན་སུམ་ཚོགས་པ་ལྔའོ། །ངེས་ཚིགས་ནི། དཱ་ནའི་སྒྲ་ལས་སྦྱིན་པ་སྟེ། བཀའ་ཡིན་མིན་དུ་རྟོག་པའི་ཐེ་ཚོམ་ཅན་ལ། ཕུན་སུམ་ཚོགས་པ་ལྔའི་ལོ་རྒྱུས་བཤད་པས་ཡིད་ཆེས་ཀྱི་ངེས་པ་སྦྱིན་པའི་ཕྱིར་རམ། ཡང་ན་གང་གླེང་བར་བྱ་བའི་རྒྱུད་ཀྱི་དོན་འབྱུང་བའི་གཞིར་གྱུར་པས་ན་གླེང་གཞིའོ། །
དབྱེ་ན་ཐུན་མིན་དང་ཐུན་མོང་གཉིས་ལས། དང་པོ་ལ། ནང་ཐབས་ལམ་སྟེང་སྒོ་དང་སྦྱར་ཏེ་བཤད་རྒྱུད་རྒྱ་མཚོ་ལྟར་བཤད་པ་དང༌། གསང་བ་འོག་སྒོ་དང་སྦྱར་ཏེ་བཤད་རྒྱུད་ཐལ་བ་ལྟར་བཤད་པ་གཉིས་ལས། དང་པོ་ནི།
གནས་ཕུན་སུམ་ཚོགས་པ་སྙིང་ག་ཆོས་ཀྱི་འཁོར་ལོ། སྟོན་པ་ཕུན་སུམ་ཚོགས་པ་སྲོག་མི་ཤིགས་པའི་ཐིག་ལེས། འཁོར་ཕུན་སུམ་ཚོགས་པ་རྣམ་ཤེས་ཚོགས་བརྒྱད་ལ། ཆོས་ཕུན་སུམ་ཚོགས་པ་གནས་ལུགས་ཀྱི་ཆོས་ཉིད་ཟབ་མོ། དུས་ཕུན་སུམ་ཚོགས་པ་དུས་གསུམ་མཉམ་པ་ཉིད་དུ་གསུངས་སོ། །
གཉིས་པ་ནི།
གནས་ཕུན་སུམ་ཚོགས་པ་ཡུམ་གྱི་མཁའ་གསང༌། སྟོན་པ་ཕུན་སུམ་ཚོགས་པ་ཡབ་ཀྱི་རྡོ་རྗེ་ཀུན་རྫོབ་བྱང་ཆུབ་ཀྱི་སེམས་དང་བཅས་པ། འཁོར་ཕུན་སུམ་ཚོགས་པ་བྱེད་པ་སྡོམ་པའི་ཐབས་དང་བཅས་པའི་གསང་བའི་རྣམ་ཤེས། ཆོས་ཕུན་སུམ་ཚོགས་པ་རང་བཞིན་ལྷན་ཅིག་སྐྱེས་པའི་ཡེ་ཤེས། དུས་ཕུན་སུམ་ཚོགས་པ་བསམ་གྱིས་མི་ཁྱབ་པའི་དུས་སུའོ། །འདི་གཉིས་གླེང་གཞིར་ཕྱེ་བའི་འཐད་པ་ནི། རྒྱུན་མཐར་འབྲས་དུས་ཀྱི་དབང་བསྐུར་བས་ནང་གི་མངོན་བྱང་ལྔ་ལ་བརྟེན་ནས་སྟོན་འཁོར་དགོངས་པ་དབྱེར་མེད་དུ་གྱུར་པའི་དུས་དེར་སྙིང་གསང་གི་འོག་མིན་དུ་མངོན་པར་འཚང་རྒྱ་བའི་གནད་ཀྱིས་ཏེ། དེའི་ཕྱིར་ཐུམ་མོང་མ་ཡིན་པའི་གླེང་གཞི་ཞེས་བྱའོ༑ ༑
གཉིས་པ་ཐུན་མོང་གི་གླེང་གཞི་ལའང་གསུམ་ལས། དང་པོ་ལོངས་སྐུའི་གླེང་གཞིའམ་རྒྱུད་འབྱུང་བ་ཁྱད་པར་ཅན་གྱི་གླེང་གཞི་ནི།
གནས་ཕུན་སུམ་ཚོགས་པ་འོག་མིན་གྱི་གནས་མཐའ་དང་དབུས་མེད་པ་ན། སྟོན་པ་ཕུན་སུམ་ཚོགས་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ལོངས་སྤྱོད་ཆེན་པོ་རིགས་དྲུག་པས། འཁོར་ཕུན་སུམ་ཚོགས་པ་རང་བཞིན་གཉིས་མེད་པའི་འཁོར་ལོར་དང༌། རིག་པ་ཁྱད་པར་ཅན་གྱི་འཁོར་རྣམས་ལ། ཆོས་ཕུན་སུམ་ཚོགས་པ་རང་བཞིན་གསང་བའི་སྙིང་པོའི་རྒྱུད་དོན་རྫོགས་པར། དུས་ཕུན་སུམ་ཚོགས་པ་རྟག་པ་རྒྱུན་གྱི་འཁོར་ལོར་གསུངས་སོ། །
གཉིས་པ་ཞར་བྱུང་ཁྲོ་བོའི་གླེང་གཞི་ནི།
གནས་ཕུན་སུམ་ཚོགས་པ་བཟོད་པར་དཀའ་བའི་དུར་ཁྲོད་ཆེན་པོར། སྟོན་པ་ཕུན་སུམ་ཚོགས་པ་དགྱེས་པ་ཆེན་པོ་དཔལ་ཧེ་རུ་ཀས། འཁོར་ཕུན་སུམ་ཚོགས་པ་གདུལ་བྱ་གདུག་པ་ཅན་གྱི་འཁོར་དང༌། འདུལ་བྱེད་གཉེན་པོའི་འཁོར་རྣམས་ལ། ཆོས་ཕུན་སུམ་ཚོགས་པ་སྦྱོར་སྒྲོལ་གྱི་ཐབས་རྨད་དུ་བྱུང་བ། དུས་ཕུན་སུམ་ཚོགས་པ་དེའི་ཚེ་དེའི་དུས་སུ་སྟོན་པར་མཛད་དོ། །
གསུམ་པ་སྤྲུལ་སྐུ་འགྲོ་བ་འདུལ་བའི་གླེང་གཞིའམ་བསྟན་སྤྱིའི་གླིང་གཞི་ནི།
གནས་ཕུན་སུམ་ཚོགས་པ་འཇིག་རྟེན་དྲུག་གི་ཕྱོགས་བཅུ་ཐ་དད་མུ་མེད་པའི་སྟོང་གསུམ་གྱི་སྟོང་ཆེན་པོ་རེ་རེར། སྟོན་པ་ཕུན་སུམ་ཚོགས་པ་མཆོག་གི་སྤྲུལ་པའི་སྐུ་རེ་རེས། །འཁོར་ཕུན་སུམ་ཚོགས་པ་འགྲོ་བ་རིས་ལྔའམ་ཐེག་པ་ལྔའི་རིགས་ཅན་གྱི་གདུལ་བྱ་རྣམས་ལ། ཆོས་ཕུན་སུམ་ཚོགས་པ་འདུལ་བ་བཞིའི་སྒོ་ནས་ཐེག་པ་ལྔའམ་ཆོས་ཕུང་བརྒྱད་ཁྲི་བཞི་སྟོང་སོགས། དུས་ཕུན་སུམ་ཚོགས་པ་སྒྲོན་མ་བཀོད་པའི་དུས་སུ་གསུངས་སོ༑ ༑
གཉིས་པ་རྐྱེན་གླེང་སློང་ལ། ངོ་བོ་ནི།
སྟོན་འཁོར་དྲི་ལན་གྱི་སྦྱོར་བས་རྒྱུད་དོན་གདུལ་བྱའི་བློ་དང་འཚམ་པར་འབྱུང་མ་རག་པ། ངེས་ཚིག་ནི། གང་གླེང་བར་བྱ་བའི་རྒྱུད་དོན་དེ་ཉིད་གླེང་བར་བསྐུལ་བ་ནི་གླེང་སློང་བ་སྟེ། བསྟན་པ་འབྱུང་བའི་རྐྱེན་བྱེད་པའི་ཕྱིར་རོ། །དབྱེ་ན། ཐུན་མོང་མ་ཡིན་པ་དང༌། ཐུན་མོང་གི་གླེང་སློང་གཉིས་ལས། དང་པོ་ལ། སྟོན་པ་ཡབ་ཡུམ་ཐབས་ཤེས་གཉིས་སུ་མེད་པར་རོལ་ནས། ཡབས་ཀྱིས་ཐབ་ཀྱི་ཆ་བཟུང་སྟེ། རྟོག་ཚོགས་ཐམས་ཅད་ཕྱག་རྒྱའི་དཀྱིལ་འཁོར་དུ་དག་ཚུལ་གྱིས་གླེང་བསླངས་པས་འཁོར་རྣམས་ཀྱི་ལྷག་པ་ཀུན་རྫོབ་ཀྱི་བདེན་པ་རྟོགས་པར་བྱས། ཡུམ་གྱིས་ཤེས་རབ་ཀྱི་ཆ་བཟུང་ནས་དངོས་པོ་བཞིས་བསྡུས་པའི་ཆོས་ཐམས་ཅད་ཆོས་ཉིད་སྐྱེ་མེད་ཀྱི་ངོ་བོར་སངས་རྒྱས་པར་གླེང་བསླངས་པས་དོན་དམ་རྟོག་མེད་ཀྱི་ཡེ་ཤེས་མངོན་དུ་བྱས་ཏེ་གསང་དབང་བསྐུར་བའི་རྗེས། འཁོར་གྱི་རྒྱུན་མཐའི་སེམས་དཔའ་རྣམས་རང་སྣང་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་པས་སེམས་ལྔ་བསྐྱེད་པ་སྔོན་དུ་འགྲོ་བས། དངོས་གཞི་ཐབས་ཤེས་གཉིས་མེད་དུ་སྦྱོར་བ་གསུམ་གྱིས། ཡས་བབ་ལྷན་ཅིག་སྐྱེས་པའི་ཡེ་ཤེས་ཉམས་སུ་མྱངས་ཏེ་ཤེས་རབ་ཡེ་ཤེས་ཀྱི་དབང་ཐོབ་ནས། མས་བརྟན་དགའ་བ་བཅུ་དྲུག་གི་མཐར་སྣང་གསུམ་གྱི་འགྱུར་བ་མྱོང་བའི་ཤེས་རིག་ཀྱང་རྒྱུན་ཆད་དེ་བདེ་བ་ཆེན་པོའི་དབང་ཐོབ་ནས་སྟོན་འཁོར་དགོངས་པ་འབྱེར་མེད་དུ་གྱུར་པའོ། །
གཉིས་པ་ཐུན་མོང་གི་གླེང་སློང་ནི།
འཁོར་རྣམས་ཀྱིས་གཞན་དོན་དུ་གསང་བ་བཞིས་ཆོད་པ་རྣམས་ལ་ཐུགས་རྗེས་བཟུང་བར་རིགས་ཞེས་གསོལ་བ་བཏབ་པས། སྟོན་པའི་ཐུགས་རྗེ་སྐྱེས་ཏེ་རྒྱུད་འདིས་དངོས་སུ་འདུལ་བའི་ཡུལ་དུ་མ་གྱུར་པ་རྣམས་ལ་བརྒྱུད་ནས་བསྟན་པར་བྱ་བའི་ཕྱིར་བསམ་གྱིས་མི་ཁྱབ་པའི་སྤྲུལ་སྐུ་ཐུབ་པ་དྲུག་སྤྲོ་བ་སོགས་ཐུགས་རྗེ་ཆེན་པོའི་རོལ་པ་སྣ་ཚོགས་པར་སྟོན་པར་མཛད་པའོ། །
གསུམ་པ་འབྲས་བུ་ཡོངས་ཤེས་ཀྱི་རྒྱུད་དོན་བཤད་པ་ལ། རྒྱུད་གསུམ་གྱི་རྣམ་བཞག་སྤྱིར་བཤད་པ་དང༌། ལམ་གྱི་ཆ་རྐྱེན་རྒྱུད་ཀྱི་དངོས་པོ་བྱེ་བྲག་ཏུ་བཤད་པ་གཉིས་ལས། དང་པོ་ནི།
རྒྱུད་ཕྱི་མ་ལས། རྒྱུད་ནི་རྒྱུན་ཆགས་ལ་བཤད་དེ། །ཐབས་དང་རྒྱུ་ལས་འབྲས་བུའོ། །ཞེས་པས། སྤྱིར་རྒྱུན་ཆགས་པའི་དོན་གྱིས་ན་རྒྱུད་ཅེས་བྱ་ལ།
དབྱེ་ན་གང་རྟོགས་པར་བྱ་བ་གཞིའམ་རྒྱུའི་རྒྱུད་དང༌། གང་གིས་རྟོགས་ཤིང་བགྲོད་པ་ཐབས་སམ་ལམ་གྱི་རྒྱུད་དང༌། གང་དུ་མཐར་ཕྱིན་པ་འབྲས་བུའི་རྒྱུད་དང་གསུམ་ལས། དང་པོ་གཞི་རྒྱུད་ལ། ངོ་བོ་ནི།
གཞི་འཆིང་གྲོལ་མེད་པའི་སེམས་ཀྱི་གནས་ལུགས་རིག་པ་བྱང་ཆུབ་ཀྱི་སེམས་ལྷག་པའི་བདེན་པ་དབྱེར་མེད་བློའི་སྤྱོད་ཡུལ་དང་བྲལ་བར་ཡེ་ནས་གནས་པ་སྟེ། རྩ་རྒྱུད་ལས། བཅིངས་མེད་རྣམ་པར་གྲོལ་མེད་པའི། །ཡེ་ནས་ལྷུན་རྫོགས་སངས་རྒྱས་ཆོས། །ཞེས་སོ། །ངེས་ཚིག་ནི། གཞིའམ་རྒྱུ་ཡི་རྒྱུད་དེ། དེ་ཉིད་ཐབས་ཀྱིས་ཟིན་པ་དང་མ་ཟིན་པ་ལས་འཁོར་བ་དང་མྱང་འདས་སུ་འགྲུབ་པར་བྱེད་པས་ན། འཁོར་འདས་གཉིས་ཀའི་འབྱུང་གཞིའམ་རྒྱུར་གྱུར་པའི་ཕྱིར་དང༌། དེ་ནི་སེམས་ཅན་ནས་སངས་རྒྱས་ཀྱི་བར་དུ་རང་བཞིན་འགྱུར་བ་མེད་པའི་རྒྱུན་ཆགས་སུ་འཇུག་པའི་ཕྱིར། དབྱེ་ན། རིམ་གསུམ་ལས༑ ངོ་བོའི་གཞི་དང་བཏགས་པའི་གཞི། །ཞེས་གསུངས་པ་ལྟར་གཉིས་ཀྱི།
དང་པོ་ངོ་བོའི་གཞི་ནི།
སེམས་ཀྱི་ཆོས་ཉིད་རང་བཞིན་གྱིས་རྣམ་པར་དག་པ་དྲི་མ་སྦྱང་བའི་གཞི་ནོར་བུ་ལྟ་བུའོ། །དེ་ཡང་སེམས་ཉིད་སྤྲོས་པ་དང་བྲལ་བའི་ཆ་ནས་དབྱིངས། རང་གསལ་སྒྲིབ་གཡོགས་དང་བྲལ་བའི་ཆ་ནས་ཡེ་ཤེས། དེ་ལས་སྐུ་གསུང་ཐུགས་ཡོན་ཕྲིན་ལས་ཏེ་འབྲས་ཆོས་ལྔ་འཆར་རུང་གི་ཆ་ནས་འབྲས་བུ་སྟེ། དཀོར་བདུན་ངོ་བོ་ཉིད་རྒྱུར་ལྷུན་གྱིས་གྲུབ་པ་ལྷག་པ་དོན་དམ་དང༌། དེའི་རྩལ་སྣང་སྣོད་བཅུད་སྐུ་དང་ཡེ་ཤེས་ཀྱི་དཀྱིལ་འཁོར་རབ་འབྱམས་སུ་འཆར་བ་ལྷག་པ་ཀུན་རྫོབ་སྟེ། དེ་གཉིས་གསེར་དང་གསེར་གྱི་སེར་པོ་བཞིན་ངོ་བོ་དབྱེར་མེད་པས་བདེན་གཉིས་ཟུང་འཇུག་དང༌། དེ་ཉིད་བསམ་བརྗོད་ཀྱི་ཡུལ་ལས་འདས་པས་སྤྱོད་ཡུལ་དང་བྲལ་བར་ཞེས་བཏགས་ཤིང༌། འདིས་བརྟན་གཡོ་འཁོར་འདས་ཀྱི་ཆོས་ཐམས་ཅད་ལ་ཁྱབ་ཅིང་ཆོས་ཀུན་གྱི་འབྱུང་གནས་སུ་གྱུར་པས་དབྱིངས་སམ་ཁམས་ཞེས་བྱ་ལ། དེ་བཞིན་དུ། དྲི་མ་དང་འབྲེལ་ཡང་ངོ་བོར་རང་བཞིན་རྣམ་དག་སངས་རྒྱས་ཡིན་པས་བདེ་གཤེགས་སྙིང་པོ། དེའི་སྟོང་ཆ་ནས་ཆོས་སྐུ་དང་སྣང་ཆ་ནས་གཟུགས་སྐུའི་ཡོན་ཏན་རྫོགས་པར་ལྡན་ཡང་དྲི་མ་མ་དག་གི་བར་དུ་བྱ་བ་བྱེད་མི་ནུས་པས་རང་བཞིན་གྱིས་གནས་པའི་རིགས་རང་གི་ངོ་བོ་རང་བྱུང་གི་ཡེ་ཤེས་ཡིན་ཡང་རྟོགས་མ་རྟོགས་ཀྱིས་འཁོར་འདས་ཀུན་གྱི་འཆར་གཞིར་གྱུར་པས་ཀུན་གཞིའི་ཡེ་ཤེས། དེ་ཉིད་སེམས་ཅན་གྱི་སྐབས་གློ་བུར་གྱི་དྲི་མས་སྒྲིབ་པ་ལྟར་སྣང་བས་དྲི་བཅས་དེ་བཞིན་ཉིད་དང༌། གཞན་ཡང་སྔགས་ཀྱི་རྒྱུད་དུ། ཀྲི་ཡས་བདག་གི་དེ་ཁོ་ན་ཉིད། ཨུ་པ་དང་ཡོ་གས་ཐོག་ཐ་མེད་པའི་བྱང་ཆུབ་ཀྱི་སེམས་ཀུན་ཏུ་བཟང་པོ། ནང་རྒྱུད་དུ། མ་ཧཱས་ལྷག་པའི་བདེན་པ་དབྱེར་མེད་ཆོས་སྐུ་ཆེན་པོ༑ ཨ་ནུས་དབྱིངས་ཡེ་གཉིས་སུ་མེད་པའི་སྲས་བདེ་བ་ཆེན་པོ་རྩ་བ་བྱང་ཆུབ་སེམས་ཀྱི་དཀྱིལ་འཁོར། ཨ་ཏིས་འོད་གསལ་བྱང་ཆུབ་ཀྱི་སེམས་སྟོང་གསལ་འགག་མེད་ཀྱི་གནས་ལུགས་ངོ་བོ་རང་བཞིན་ཐུགས་རྗེའི་དཀྱིལ་འཁོར་ཞེས་བྱ་སྟེ། རྒྱུ་རྒྱུད་དེ་ཉིད་གཞི་ལམ་འབྲས་གསུམ་ལྡོག་ཆ་གང་རུང་དང་མ་བསྟུན་པར་སྤྱིར་བཞག་པ་ནི་རང་བཞིན་ནམ་གནས་ལུགས་ཞེས་བྱའོ། །
གཉིས་པ་འཁྲུལ་པ་བརྟགས་པའི་གཞི་ནི།
ལོག་པའི་ཞེན་སྣང་ཡུལ་དང་བཅས་པ་སྦྱང་བྱའི་དྲི་མ་འདམ་རྫབ་ལྟ་བུ་སྟེ། མེད་སྣང་གློ་བུར་བ་ཡིན་པས་དེ་སྐད་ཅེས་བྱའོ། །ཞེན་སྣང་ཉིད་འཁོར་བ་འགྲུབ་བྱེད་ཀྱི་རྒྱུ་དང༌། རྣམ་ཤེས་ཀྱི་འཇུག་པ་མ་ཟད་པར་རྒྱུན་ཆགས་པ་ཙམ་ཡིན་ཀྱང་བཅོས་མ་གློ་བུར་གྱི་ཆོས་ཡིན་པས། འབྲས་བུའི་ཉེར་ལེན་དུ་གྱུར་པའི་རྒྱུ་རྒྱུད་མ་ཡིན་ཞིང༌། རིགས་པས་དཔྱད་དོན་གྱི་སྟོང་ཉིད་ཀ་བ་ཀ་བས་སྟོང་པ་ལྟ་བུ་མེད་དགག་ཀྱང་རྒྱུ་རྒྱུད་མཚན་ཉིད་པ་མ་ཡིན་ཏེ། ཉེར་ལེན་གྱི་རྒྱུ་དང་རྒྱུན་གྱི་དོན་གཉིས་ཀ་མི་གནས་པའི་ཕྱིར། འོན་ཀྱང་རྒྱུ་རྒྱུད་བཏགས་{བརྟགས}པ་པར་བཞག་པ་ལ་འགལ་བ་མེད་དེ། དེ་ལ་དམིགས་ན་སྐྱོན་ཡོན་སྐྱེ་བ་དང༌། གནས་སྐབས་རིག་ངོ་རྒྱུན་ཆགས་པ་ཙམ་ཡིན་པའི་ཕྱིར་རོ། །
གཉིས་པ་ཐབས་སམ་ལམ་གྱི་རྒྱུད་ལ། ངོ་བོ་ནི།
སྔར་སྨོས་པའི་རྒྱུ་རྒྱུད་དེ་གློ་བུར་གྱི་དྲི་མ་དང་བྲལ་བར་བྱེད་པའི་ཐབས་ཤེས་འཇུག་གི་བྱེད་རྩོལ་དང་བཅས་པ༑ ངེས་ཚིག་ནི། ཐོབ་བྱ་འབྲས་རྒྱུད་ཉིད་མངོན་དུ་བྱེད་པའི་ལྷན་ཅིག་བྱེད་རྐྱེན་ཡིན་པས་ཐབས་དང༌། གང་གིས་གང་དུ་བགྲོད་བྱའི་རྟེན་ཡིན་པས་ལམ། གཞི་འབྲས་གཉིས་ཤེས་ཐོབ་ཀྱི་བྱ་བྱེད་འབྲེལ་བ་ཅན་དུ་གནས་པའི་ཕྱིར་ཐབས་བར་མ་ཆད་པར་རྒྱུན་ཆགས་སུ་འབྱུང་བས་ན་རྒྱུད་དོ། །
དབྱེ་ན། ཐབས་ཀྱིས་ངེས་པའི་ལམ་དང༌། ཤེས་རབ་རྣམ་པར་གྲོལ་བའི་ལམ་གཉིས་ལས། དང་པོ་ནི།
གཙོ་བོ་ཐབས་ཀྱི་ཁྱད་པར་བརྟུལ་ཞུགས་ཀྱི་སྤྱོད་པ་རྨད་དུ་བྱུང་བའི་སྒོ་ནས་འབྲས་བུ་མྱུར་དུ་བྱེད་པ་སྟེ། མཀྵི་ཀས་ལྕགས་ཁམས་ཡུད་ཙམ་གྱིས་གསེར་དུ་བསྒྱུར་བ་བཞིན། འདི་ལའང་འཁོར་ལོ་དྲུག་ལ་བརྟེན་ནས་འབར་འཛག་གི་སྦྱོར་བས་འཁོར་ལོ་བཞིར་བདེ་བའི་ཡེ་ཤེས་བསྐྱེད་པ་ལ་བསླབ་པ་རིམ་གྱིས་པ་དང༌༑ འོག་སྒོ་མཁའ་གསང་གཉིས་ལ་བརྟེན་ནས་དབབ་བཟུང་ལྡོག་ཁྱབ་ཀྱི་སྦྱོར་བས་སྐད་ཅིག་ལ་བདེ་སྟོང་གཉིས་མེད་ཀྱི་ཡེ་ཤེས་བསྐྱེད་པ་ཐབས་ལམ་ཅིག་ཅར་བ་སྟེ་གཉིས་ཡོད་དོ༑ ༑
གཉིས་པ་གྲོལ་ལམ་ནི།
གཙོ་བོར་ཤེས་རབ་རྣམ་གསུམ་གྱི་སྒོ་ནས་རང་རྒྱུད་ཀྱི་འཆིང་བ་ཆོས་ཉིད་དུ་གྲོལ་བར་བྱེད་པ་སྟེ། རིན་པོ་ཆེ་ཀོ་སྟུ་བྷ་དང་ལྷན་ཅིག་བཞག་པའི་རྡོ་ཁམས་རིམ་གྱིས་གསེར་དུ་འགྱུར་བ་བཞིན། འདི་ལ་དབང་པོ་ཡང་རབ་ཁ་ཅིག་དབྱེར་མེད་ཆིག་ཆོད་དུ་རྟོགས་གོམས་མཐར་ཕྱིན་པར་བྱེད་པ་ཡོད་དེ་ཅིག་ཅར་བ་ཞེས་བྱ་ཞིང༌། ཡང་རིམ་གྱིས་རྟོགས་གོམས་མཐར་ཕྱིན་པར་བྱེད་པ་ནི་རིམ་གྱིས་པ་སྟེ། དེ་ཅུང་ཟད་བཤད་ན། རྒྱུད་ལས། ཤེས་འཇུག་མཚན་ཉིད་འབྱོར་པའི་གཟུངས། །འབྲས་བུ་སྨིན་བྱེད་རྒྱུ་དང་རྐྱེན། །ནུས་མཐུ་ཅན་དུ་གང་གྱུར་པ། །རིག་འཛིན་རྒྱལ་བའི་ཞིང་དུ་གྲགས། །ཞེས་གསུངས་པས་མཚན་ཉིད་གསུམ་སྟེ།
རྒྱུ་ཤེས་པའི་མཚན་ཉིད་ལྟ་བ། རྐྱེན་འཇུག་པའི་མཚན་ཉིད་ཏིང་ངེ་འཛིན། ལམ་གྱུར་གྱི་འབྲས་བུ་རིག་འཛིན་བཞིའོ། །དང་པོ་ནི།
གཞལ་བྱ་ཞེན་སྣང་ཉིད་འཇལ་བྱེད་གཏན་ཚིགས་རྣམས་ཀྱིས་གཏན་ལ་ཕབ་པས་རྟོགས་བྱའི་ལྟ་བ་རང་བཞིན་རྒྱུ་རྒྱུད་གནས་ལུགས་ཀྱི་དོན་དེ་བཞིན་ཉིད་དེ་རང་རིག་མངོན་སུམ་གྱིས་ཡུལ་མེད་རང་གསལ་དུ་རྗེན་པར་རྟོགས་པ་ནི་གྲུབ་མཐའ་སྟེ། དེ་ལ་འཇལ་བྱེད་ཀྱི་གཏན་ཚིགས་དཔྱད་དུ་མེད་པས་གོ་བ་སྐུ་བཞིའི་གཏན་ཚིགས་དང༌། དཔྱད་དུ་ཡོད་པ་སྤྲུལ་སྐུའི་གཏན་ཚིགས་གཉིས་ཀྱི་ཕྱི་མ་ལ་ཚིག་དོན་མཐུན་པ་དང་མི་མཐུན་པའི་གཏན་ཚིགས་གཉིས་སོགས་ནང་གི་དབྱེ་སྒོ་དང༌། རིམ་ཅིག་ཅར་གྱི་འགོད་ལུགས་སོགས་བཞེད་པ་མང་ཡང༌།
འདིར་རིགས་པས་སྒྲུབ་ཚུལ་ཐུན་མིན་གྱི་དབང་དུ་བྱས་ན་གསུམ། ཚད་མ་བཀའ་གཞུང༌། སྒྲ་མཐུན་དོན་སྤགས། ཚིག་དོན་མི་མཐུན་པའི་གཏན་ཚིགས་སོ། །དང་པོ་ལ་བཞི། རྟོགས་པ་བཞི། དག་པ་གསུམ། མཉམ་པ་བཞི། བདག་ཉིད་ཆེན་པོའི་གཏན་ཚིགས་རྣམས་སོ། །དང་པོ་རྟོགས་པ་བཞི་ལས།
རྒྱུ་གཅིག་པ་ནི། སྣང་སྲིད་ཀྱི་ཆོས་རྣམས་ཆོས་ཅན། དོན་དམ་དབྱིངས་ཡེ་ཟུང་འཇུག་རང་བྱུང་གི་ཡེ་ཤེས་སུ་རྒྱུའམ་ཚུལ་གཅིག་པ་ཡིན་ཏེ། ཆོས་ཐམས་ཅད་དེའི་ངང་ཚུལ་ལས་མ་འདས་པའི་ཕྱིར། ཡིག་འབྲུའི་ཚུལ་ནི། དབྱིངས་ལས་ཤར་བའི་སྣང་བ་རྣམས་ཆོས་ཅན། དཔེ་ཡིག་འབྲུའི་ཚུལ་གྱིས་ཀུན་རྫོབ་སྐུ་དང་ཡེ་ཤེས་སུ་སྣང་བ་ཡིན་ཏེ། དབྱིངས་ཀྱི་རང་བཞིན་ལས་མ་འདས་པའི་སྣང་བ་ཡིན་པའི་ཕྱིར། བྱིན་གྱིས་བརླབས་པ་ནི། ཀུན་རྫོབ་དང་དོན་དམ་གཉིས་ཆོས་ཅན། ཕན་ཚུན་གཅིག་གིས་གཅིག་བྱིན་གྱིས་བརླབས་ཤིང་དབྱེར་མེད་པ་ཡིན་ཏེ། ངོ་བོ་ཐ་དད་དུ་མ་གྲུབ་པའི་ཕྱིར། མངོན་སུམ་པའི་གཏན་ཚིགས་ནི། དབྱེར་མེད་པའི་གནས་ལུགས་ཆོས་ཅན། བློས་སྤྱོད་ཡུལ་ཐམས་ཅད་དང་བྲལ་བ་ཡིན་ཏེ། ཐ་སྙད་ཀྱི་བློས་བསམ་གྱིས་མི་ཁྱབ་པ་སོ་སོ་རང་རིག་པའི་ཡེ་ཤེས་ཀྱིས་སྤྱོད་ཡུལ་ཡིན་པའི་ཕྱིར་རོ། །
གཉིས་པ་དག་པ་གསུམ་ནི།
འབྱུང་ལྔ་ཕུང་ལྔ་རྣམ་ཤེས་ཚོགས་བརྒྱད་རྣམས་ཆོས་ཅན། དག་པ་གསུམ་གྱི་བདག་ཉིད་དུ་གནས་ཏེ། ཡུམ་ལྔ་རིགས་ལྔ་ཡེ་ཤེས་ལྔའི་རང་བཞིན་དུ་གནས་པའི་ཕྱིར་རོ། །
གསུམ་པ་མཉམ་པ་བཞི་ནི༑
སྤྲོས་པ་ཕྱོགས་རེ་ཆོད་པའི་རྣམ་གྲངས་པའི་དོན་དམ་དང༌། སྤྲོས་པ་མཐའ་དག་ཆོད་པའི་རྣམ་གྲངས་མ་ཡིན་པའི་དོན་དམ་གཉིས་ཆོས་ཅན། དོན་དམ་ཙམ་དུ་མཉམ་པ་ཡིན་ཏེ༑ རང་བཞིན་མ་གྲུབ་ཙམ་གྱིས་རབ་ཏུ་མཉམ་པའི་ཕྱིར། སྣང་ལ་དོན་བྱེད་ནུས་པ་ཡང་དག་ཀུན་རྫོབ་དང༌། སྣང་ཡང་དོན་བྱེད་མི་ནུས་པ་ལོག་པའི་ཀུན་རྫོབ་གཉིས་ཆོས་ཅན། ཀུན་རྫོབ་ཙམ་དུ་མཉམ་པ་ཡིན་ཏེ། རང་ངོའི་སྣང་བ་དང་ལྷན་ཅིག་བརྟགས་ན་དབེན་པའི་ཕྱིར༑ རྣམ་གྲངས་དང་རྣམ་གྲངས་མ་ཡིན་པའི་དོན་དམ་གཉིས་ཆོས་ཅན། ལྷག་པའི་དོན་དམ་དཀོར་བདུན་ཉིད་དུ་ལྷུན་གྱིས་གྲུབ་པར་མཉམ་སྟེ། དབྱིངས་དེ་ནི་ཡེ་ནས་ཡེ་ཤེས་དང་གཉིས་སུ་མེད་པའི་གནས་ལུགས་ཡིན་པའི་ཕྱིར། ཡང་ལོག་གི་ཀུན་རྫོབ་གཉིས་ཆོས་ཅན། སྐུ་དང་ཡེ་ཤེས་ཀྱི་དཀྱིལ་འཁོར་དུ་མཉམ་སྟེ། སྣང་བའི་གནས་ཚུལ་ཡེ་ཤེས་ནས་དག་པའི་བདག་ཉིད་ཡིན་པའི་ཕྱིར་རོ། །
བཞི་པ་བདག་ཉིད་ཆེན་པོའི་གཏན་ཚིགས་ནི།
སྣང་ལུགས་ནས་དུ་མར་སྣང་བའི་འཁོར་འདས་ཀྱི་ཆོས་རྣམས་ཆོས་ཅན། གནས་ལུགས་བདག་ཉིད་ཆེན་པོ་རང་བྱུང་གི་ཡེ་ཤེས་གཅིག་ཏུ་ངེས་པ་ཡིན་ཏེ། གནས་ལུགས་མཐར་ཐུག་དཔྱོད་པའི་རིགས་ཤེས་ཀྱིས་དེ་ལྟར་གྲུབ་པའི་ཕྱིར་རོ། །
གཉིས་པ་སྒྲ་མཐུན་དོན་འཕགས་ཀྱི་གཏན་ཚིགས་ནི།
སྔགས་ན་མི་སྤང་བར་བསྟན་པའི་དུག་ལྔ་ཆོས་ཅན། སྒྲ་མཐུན་ཀྱང་དོན་འཕགས་པ་ཡིན་ཏེ། གཉེན་པོས་སྤོང་བ་མ་ཡིན་ལ། དེ་ཉིད་རྟོགས་པའི་ཐབས་ཀྱིས་ཡེ་ཤེས་ལྔར་ཤར་བའི་ཕྱིར་རོ། །
གསུམ་པ་ཚིག་དོན་མི་མཐུན་པའི་གཏན་ཚིགས་ནི།
ཆོས་རྣམས་ཀྱི་ཆོས་ཉིད་ཅན། སྤྲོས་པའི་རང་བཞིན་ཅིར་ཡང་མཐའ་གཅིག་ཏུ་གྲུབ་པ་མ་ཡིན་ཏེ། འཁོར་འདས་ཀྱི་སྣང་བ་སྣ་ཚོགས་པ་ཅིར་ཡང་འཆར་བ་ཡིན་པའི་ཕྱིར། ཀུན་རྫོབ་ཀྱི་སྣང་བ་འདི་ཆོས་ཅན། མཐའ་གཅིག་ཏུ་ངེས་པ་མེད་པར་ཅིར་ཡང་འཆར་བ་ཡིན་ཏེ། རང་གི་རང་བཞིན་ཅིར་ཡང་མ་གྲུབ་པའི་ཕྱིར་རོ། །ཞེས་ཀུན་མཁྱེན་བླ་མ་འཇམ་དཔལ་དགྱེས་པས་གསུངས། གང་དག་སྔགས་ཀྱི་གྲུབ་མཐའ་ནི་ལྟ་བ་དབུ་མ་ལས་ཐབས་ཁྱད་པར་དུ་འཕགས་པས་ཕྱེ་བ་ཙམ་དུ་འདོད་པ་ནི་མི་རིགས་ཏེ། དབུ་མ་དང་སྔགས་གཉིས་དོན་དམ་སྤྲོས་བྲལ་ཀུན་རྫོབ་སྒྱུ་མ་ཙམ་དུ་མཉམ་པར་ལྟ་བ་མཐུན་ན་ཡང༌། དེ་ཙམ་གྱིས་སྔགས་ཀྱི་ལྟ་བ་གཏན་ལ་མི་ཕེབས་ཏེ། སྔགས་ཀྱི་ཐུན་མོང་མ་ཡིན་པའི་ལྟ་བ་ནི་བདེན་གཉིས་དབྱེར་མེད་སྣོད་བཅུད་དག་མཉམ་ཆེན་པོར་གཏན་ལ་ཕེབས་དགོས་པའི་ཕྱིར། ལུང་གིས་ཀྱང་གནོད་དེ། མདོ་གདམས་ངག་འབོག་པའི་རྒྱལ་པོར། འདྲེན་པའི་ཐེག་པ་གསུམ་པོ་དག །བཅོམ་ལྡན་ངེས་པར་གསུང་ལགས་ན། །རྒྱུ་འབྲས་ལྷུན་གྲུབ་ཏུ་སྤྱོད་ཅིང༌། །སངས་རྒྱས་གཞན་ནས་མི་འཚོལ་བའི། །ངེས་པའི་ཐེག་པ་ཅིས་མ་གསུངས། །ཞེས་པའི་ལན་དུ། རྒྱུ་ལ་མོས་པ་རྒྱུ་ཆོས་ཀྱི། །འཁོར་ལོ་རབ་ཏུ་བསྐོར་བྱས་ནས། །རྡོ་རྗེ་ཐེག་པའི་ཉེ་ལམ་ཞིག །མ་འོངས་དུས་ན་འབྱུང་བར་འགྱུར། །ཞེས་སྔགས་ནི་འབྲས་བུ་ལམ་བྱེད་དང༌། སངས་རྒྱས་རང་ལ་ཡོད་པ་ངེས་དོན་མཐར་ཐུག་གི་ཐེག་པར་གསུངས་པའི་ཕྱིར། འོ་ན་རྒྱུ་རྒྱུད་དེ་རིག་པ་འགྱུར་མེད་ལ་དེ་བཞིན་དུ་བྱེད་པར་འདུག་པས། དེ་འདྲ་དེ་འཁོར་ལོ་ཐ་མའི་ངེས་དོན་གྱི་མདོ་སྡེ་ཟབ་མོ་རྣམས་དང༌། དེའི་དགོངས་འགྲེལ་རྒྱུད་བླ་མ་སོགས་ལས་ཀྱང་འབྱུང་བས་རྟོགས་བྱའི་ཡུལ་ལ་ཁྱད་མེད་དམ་སྙམ་ན། རིག་པ་འགྱུར་མེད་ལ་རྒྱུ་རྒྱུད་བྱེད་པ་འཁོར་ལོ་ཐ་མ་ནས་གསུངས་པ་དང་འདྲ་བ་བདེན་མོད་ཀྱང༌། ད་དུང་དེས་སྔགས་ཐུན་མིན་གྱི་ལྟ་བ་གཏན་ལ་འབེབས་པར་མི་འགྱུར་ཏེ། དེ་བཞིན་ཉིད་དེ་བླ་མེད་ཀྱི་རྒྱུད་འདིར་རྒྱུད་དུ་འཇོག་པའི་ཚེ་ལྷན་སྐྱེས་མི་འགྱུར་བའི་བདེ་བ་ཆེན་པོའི་རང་བཞིན་དུ་བྱས་པ་ནི་སྔགས་ཀྱི་ཁྱད་ཆོས་སུ་དེ་བཞིན་གཤེགས་པ་སྲས་དང་བཅས་པས་བཞེད་པའི་ཕྱིར་ཏེ། སྤྲོས་པས་ཆོག་གོ །
གཉིས་པ་རྐྱེན་འཇུག་པའི་མཚན་ཉིད་ཏིང་ངེ་འཛིན་ལ། སྤྱིར་ཏིང་ངེ་འཛིན་ལ་བརྟན་པ་མ་ཐོབ་ཀྱང༌། ཐུན་གཅིག་ལ་སྲུང་འཁོར་ནས་བཟུང་ཆོ་གའི་བྱ་བ་ཚར་གཅིག་རྫོགས་པར་སྤྱིའི་རྣམ་པ་ཙམ་བསྒོམ་པ་མོས་སྒོམ་དང༌། ལམ་སོ་སོའི་ཏིང་ངེ་འཛིན་ལ་གཡོ་ཐོབ་གོམས་བརྟན་གྱི་ཉམས་མཐར་ཕྱིན་པར་བསླབ་པ་སྟེ་ངེས་རྫོགས་གཉིས་ལས། ཕྱི་མའི་ལམ་དངོས་སྒོམ་ཚུལ་ནི།
ལམ་རིམ་ལས། སྲིད་པ་རིམ་པར་སྨིན་ཚུལ་གྱིས། །འཇུག་པའི་ཡན་ལག་ལྔ་རུ་བཞག །གང་དག་དངོས་ཀུན་རང་རིག་ཕྱིར། །ཤི་བ་དོན་དམ་བདེན་པ་སྟེ། །སྐྱེ་བ་བར་མ་ཀུན་རྫོབ་ཡིན། །སྐྱེས་པའི་རིམ་གསུམ་གཉིས་མེད་དོ། །ཞེས་པས་སྐྱེ་འཆི་བར་དོ་གསུམ་ཕྲུགས་གཅིག་སྦྱོང་བའི་ལམ་རྫོགས་པར་སྟོན་པ་སྟེ། དེ་ཡང་འཆི་བ་འོད་གསལ་དང་རྗེས་སུ་མཐུན་པའི་ལམ་སྟོང་པ་ཆེན་པོ། དེ་བཞིན་དུ་བར་དོ་དང་རྗེས་སུ་མཐུན་པའི་ལམ་སྙིང་རྗེ་སྒྱུ་མ་སྐྱེ་བའི་རིམ་པ་གསུམ་གྱི་དྲི་ཟའི་སེམས་མངལ་དུ་ཞུགས་ནས་ལུས་རིམ་གྱིས་གྲུབ་སྟེ་སྐྱེས་པའི་བར་སྦྱོང་བྱེད་ཕྱག་རྒྱ་གཅིག་པའི་རྣལ་འབྱོར། སྐྱེས་ནས་བུ་ཚ་འཁོར་འདབས་རྒྱས་པའི་བར་སྦྱོང་བྱེད། དཀྱིལ་འཁོར། ཚོམ་བུ། གྲངས། ཞལ་ཕྱག་སྤྲོ་བ་སྟེ་ཕྱག་རྒྱ་སྤྲོས་བཅས། བློ་གྲོས་ནར་སོན་ནས་བཅད་རིས་དང་ཁེ་གྲགས་སྒྲུབ་པ་སྟེ་ནར་སོན་ནས་རྒན་པོའི་བར་གྱི་བག་ཆགས་སྦྱོང་བྱེད། ཕུན་སུམ་ཚོགས་པ་ལྔས་སྒྲུབ་པའི་གཞི་གཟུང༌། བསྙེན་སྒྲུབ་ཡན་ལག་བཞིས་སྒྲུབ་པའི་གཞུང་བསྲང༌། འབྲས་བུ་རིག་འཛིན་གྲུབ་པའི་དུས་བསྟན་པ་གསུམ་གྱིས་ཁོག་ཕུབ་པ་སྒྲུབ་པ་ཆེན་པོའམ་ཚོམ་བུ་ཚོགས་སྒྲུབ་སྟེ་ཟག་པ་དང་བཅས་པའི་ལམ་གྱི་རྣལ་འབྱོར་ལྔ་སྟེ། དེ་ལས་ཀྱང་སྔ་མ་བཞི་ནི་ཟག་ལྡོག་གཉིས་ཀ་ཡོད་པ་ཚོགས་ལམ་དང༌། ཚོགས་སྒྲུབ་ནི་སྦྱོར་ལམ་གྱི་རྣལ་འབྱོར་ཡིན་པས་ཟག་པ་ཡོད་ཀྱང་ལྡོག་པ་མེད་པའི་ལམ་སྟེ། ཟླ་བ་དྲུག་སོགས་སྤྱོད་པའི་དུས་གྲངས་ངེས་པས་ཟག་མེད་ལ་དངོས་སུ་སྦྱོར་བའི་བར་ཆད་མེད་ལམ་ཡིན་པའི་ཕྱིར། འདི་དག་ལ་སྦྱང་བྱའི་དྲི་མ་རགས་པ་སྦྱོང་བྱེད་བསྐྱེད་རིམ་དང༌། ཕྲ་བ་སྦྱོང་བྱེད་རྫོགས་རིམ་དང་སྦྱར་ཏེ་འཆད་ཚུལ་གཉིས་ཡོད་དོ། །
གསུམ་པ་ལམ་གྱུར་གྱི་འབྲས་བུ་ནི།
ཟག་ལྡོག་གཉིས་ཀ་མེད་པའི་ལམ་མཐོང་སྒོམ་མཐར་ལམ་གསུམ་གྱིས་བསྡུས་པའི་རིག་འཛིན་བཞི་སྟེ། དེ་ཡང་མཐོང་ལམ་པ་ལ་ཆོས་ཉིད་ཀྱི་བདེན་པ་མཐོང་ཡང་བློའི་ནུས་སྟོབས་ཆེ་ཆུང་གིས་འབྱུང་བ་སྙིགས་མའི་ལུས་ཡེ་ཤེས་ཀྱི་མེས་སྦྱང་བར་མ་ནུས་པ། ལུས་རྣམ་སྨིན་ཤ་ཁྲག་གི་ཕུང་པོ་དང་མ་བྲལ་བ་དང༌། ཡིད་འོད་གསལ་གྱི་ལྷ་སྐུར་སྨིན་པ་དང༌། ཇི་ལྟར་འདོད་པ་བཞིན་ལུས་རྒྱ་དང་བྲལ་མ་ཐག་ཕྱག་རྒྱ་ཆེན་པོའི་རིག་འཛིན་ལ་སྦྱོར་ངེས་པ་སྟེ་ཆོས་གསུམ་ལྡན་རྣམ་སྨིན་རིག་འཛིན་དང༌། སྦྱོང་བར་ནུས་པས། སེམས་འོད་གསལ་གྱི་ལྷ་སྐུར་སྨིན་ཅིང་ཕྲ་ཡང་ལ་སོགས་པའི་འཇའ་ལུས་ཀྱི་ཡོན་ཏན་ཁྱད་པར་ཅན་སྐྱེ་འཇིག་མེད་པ་དྭངས་མའི་ལུས་རྡོ་རྗེ་ལྟ་བུ་མངོན་དུ་གྱུར་པ་ལམ་མཆོག་ཡོངས་རྫོགས་ཚེ་དབང་རིག་འཛིན་ཏེ་གཉིས་དང༌། སྒོམ་ལམ་དུ་ཡེ་ཤེས་སྒྱུ་མའི་སྐུ་ཅན་ཏེ། སྔར་རང་ཉིད་ཀྱི་གང་བསྒོམས་པའི་ལྷག་པའི་ལྷ་རིགས་ལྔ་གང་རུང་གི་ཆ་ལུགས་འཛིན་པའམ། ཡང་ན་ས་གཉིས་པ་ནས་ལྔ་པའི་བར་ལ་རྡོ་རྗེའི་རིག་འཛིན། དྲུག་པ་དང་བདུན་པར་འཁོར་ལོའི་རིག་འཛིན༑ བརྒྱད་པར་རིན་པོ་ཆེའི། དགུ་པར་པདྨའི། བཅུ་པར་རལ་གྲིའི་རིག་འཛིན་ཏེ་ཕྱག་ཆེན་རིག་འཛིན་དང༌། མཐར་ལམ་དུ་སྐུ་ལྔ་ལྷུན་གྲུབ་རྡོ་རྗེ་འཆང་གི་ཆ་ལུགས་འཛིན་པ་སྟེ། དྲུག་པའི་རྒྱལ་ཚབ་མཛད་པ་པོ་གསང་བདག་ལྟ་བུ་ལྷུན་གྲུབ་རིག་འཛིན་རྣམས་སོ། །དེ་རྣམས་ཀྱང་རྣམ་སྨིན་འཛིན་དང་རྒྱུའི་ཐེག་པའི་མཐོང་ལམ་ས་དང་པོ་ལ་གནས་པའི་སེམས་དཔའ་གཉིས་དགོངས་པ་མཉམ་ཞིང༌། དེ་ལས་གཞན་པ་ཚེ་དབང་སོགས་གསུམ་ནི་རྒྱུའི་ཐེག་པའི་ས་དང་པོ་དང༌། བརྒྱད་པ་དང་བཅུ་པ་རྣམས་སྐལ་བ་མཉམ་མོད་ཀྱི་འོན་ཀྱང་དགོངས་སྤྱོད་ཀྱིས་ཁྱད་པར་དུ་གྱུར་པ་ཡིན་ཏེ། རྒྱུའི་ས་བརྒྱད་པ་དང་ཚེ་དབང༌། བཅུ་པ་དང་ཕྱག་ཆེན། མི་སློབ་པའི་ཀུན་ཏུ་འོད་དང་ལྷུན་གྲུབ་རྣམས་མཉམ་པར་གསུངས་སོ། །
གསུམ་པ་གང་དུ་མཐར་ཕྱིན་པ་འབྲས་བུའི་རྒྱུད་ལ། ངོ་བོ་ནི།
སྦྱང་གཞིའམ་རྒྱུ་རྒྱུད་བདེ་གཤེགས་སྙིང་པོ་གདོད་མ་ནས་རང་ཆས་སུ་གནས་པ་ཉིད། སྦྱང་བྱ་མེད་སྣང་གློ་བུར་པའི་དྲི་མ་ཕྲ་བ་སྣང་གསུམ་འཕོ་སྒྲིབ་དང་བཅས་པ། སྦྱོང་བྱེད་རིམ་གཉིས་དང་བཅས་པའི་ལམ་གྱིས། སྦྱངས་འབྲས་གཞི་ལ་ཡོད་པའི་ཡོན་ཏན་རྣམས་ཇི་ལྟ་བར་མངོན་གྱུར་དུ་སྣང་བའོ༑ ༑ངེས་ཚིག་ནི། བླ་མེད་མཆོག་གི་འབྲས་བུ་མཐར་ཐུག་པ་ཡོངས་སུ་རྫོགས་པ་འབྲས་བུ་དང༌། ནམ་ཡང་རྒྱུན་མི་ཆད་པས་ན་རྒྱུད་དོ། །དབྱེ་ན། ཁོག་གཞུང་ལས། འབྲས་བུའི་ངོ་བོར་སྐུ་གསུང་ཐུགས། །ཡོན་ཏན་ཕྲིན་ལས་རྣམ་པ་ལྔ། །དེ་ཡང་སྐབས་ཀྱི་ལྔ་ལྔ་སྟེ། །ཞེས་གསུངས་པ་ལྟར་འབྲས་ཆོས་ཉེར་ལྔ་སྟེ། དེ་ལ་སྐུ་ལྔ་ནི། ཆོས་སྐུ། ལོངས་སྐུ༑ སྤྲུལ་སྐུ། མངོན་བྱང༌། རྡོ་རྗེའི་སྐུ་སྟེ་ལྔའོ། །གསུང་ལྔ་ནི། ཆོས་སྐུ་བརྗོད་མེད་དོན་གྱི་གསུང༌༑ ལོངས་སྐུ་དགོངས་པ་བརྡ་ཡི་གསུང༌། སྤྲུལ་སྐུ་བརྗོད་པ་ཚིག་གི་གསུང༌། མངོན་བྱང་རིག་པ་བྱིན་རླབས་ཀྱི་གསུང༌། དབྱེར་མེད་རྡོ་རྗེའི་གསུང་དང་ལྔའོ། །ཐུགས་ལྔ་ནི། ཆོས་སྐུའི་ཐུགས་ཆོས་དབྱིངས། ལོངས་སྐུའི་ཐུགས་མཉམ་ཉིད། སྤྲུལ་སྐུའི་ཐུགས་བྱ་གྲུབ། མངོན་བྱང་ཐུགས་མེ་ལོང༌། རྡོ་རྗེའི་ཐུགས་སོར་རྟོག་ཡེ་ཤེས་ཏེ་ལྔའོ། །ཡོན་ཏན་ལྔ་ནི། རྣམ་པར་དག་པའི་ཞིང་ཁམས། རྒྱ་ཚད་དང་བྲལ་བའི་གཞལ་ཡས། གསལ་ཞིང་དག་པའི་འོད་ཟེར། ཁྱད་པར་འཕགས་པའི་གདན་ཁྲི། དགྱེས་དགུར་སྤྱོད་པའི་ལོངས་སྤྱོད་དང་ལྔའོ། །ཕྲིན་ལས་ལྔ་ནི། ཞི་བ། རྒྱས་པ། དབང༌། དྲག་པོ། ལྷུན་གྱིས་གྲུབ་པའི་ཕྲིན་ལས་དང་ལྔའོ། །དེ་དག་ཀྱང་བསྡུ་ན། རྟེན་སྐུ། བརྟེན་པ་ཡེ་ཤེས། མཛད་པ་ཕྲིན་ལས་དང་གསུམ་དུ་འདུ་ཞིང༌། རྒྱས་པར་དབྱེ་ན་ཚད་མེད་དོ། །དེས་རྒྱུད་གསུམ་གྱི་རྣམ་བཞག་མདོ་ཙམ་ཞུས་གྲུབ་ནས།
གཉིས་པ་ལམ་གྱི་ཆ་རྐྱེན་རྒྱུད་ཀྱི་དངོས་པོ་བྱེ་བྲག་ཏུ་བཤད་པ་ལ།
ལྟ་སྤྱོད་དཀྱིལ་འཁོར་དབང་དམ་ཚིག །མཆོད་སྔགས་ཏིང་འཛིན་ཕྲིན་སྒྲུབ་ཀྱིས། །གསང་སྔགས་རྒྱུད་ཀྱི་དབྱེ་བ་བྱ། །ཞེས་པ་ལྟར་བཅུ་ལས།
དང་པོ་དེ་ཁོ་ན་ཉིད་ལྟ་བ་བཤད་པ་ལ། ལྟ་བའི་ངོ་བོ་ནི།
ལམ་རིམ་ལས། ཐབས་ཀྱི་ལྟ་སྤྱོད་ཆེན་པོ་ནི། །བླ་མེད་ཐེག་པ་ལས་འཕགས་པ༑ ༑དོན་དམ་དུ་ནི་དཀོར་བདུན་ལ། །ཀུན་རྫོབ་ཏུ་ནི་མཉམ་རྫོགས་སོ། །ཡང་དག་སྐྱེས་མཆོག་དམ་པ་ཡིས། །དོན་དམ་ཀུན་རྫོབ་དབྱེར་མེད་པར། །ཡང་དག་ཉིད་དུ་རབ་ཏུ་རྟོགས། །ཞེས་པས། སྤྲོས་པའི་མཐའ་གང་དུའང་མ་རིག་པའི་ཆ་ནས་དབུ་མ་དང༌། ཆོས་ཐམས་ཅད་སེམས་ཀྱི་རང་རྩལ་ཙམ་དུ་འདུ་བའི་ཆ་ནས་སེམས་ཙམ་དང་ཕྱོགས་མཚུངས་ཀྱང༌། སྔགས་ཀྱི་ལྟ་བ་ནི་དེ་ལས་ཁྱད་པར་དུ་གྱུར་པ་སྟེ། དེ་ཡང་ཡེ་གདོད་མ་ནས་དབྱིངས་ཡེ་འབྲས་བུའི་དོན་དམ་དཀོར་བདུན་ངོ་བོ་ཉིད་དུ་ལྷུན་གྱིས་རྫོགས་པ་ལྷག་པའི་དོན་དམ་དང༌། དེ་ཉིད་ཀྱི་རྩལ་སྣང་སྣོད་བཅུད་སྐུ་དང་ཡེ་ཤེས་ཀྱི་དཀྱིལ་འཁོར་དུ་རང་སྣང་བས་འཁོར་འདས་བཟང་ངན་མེད་པར་མཉམ་པ་ཉིད་དུ་རྫོགས་པ་ལྷག་པ་ཀུན་རྫོབ་སྟེ། བདེན་པ་དེ་གཉིས་ཀྱང་ཕྱོགས་སུ་ལྷུང་བ་མ་ཡིན་པར། ལྷག་པའི་བདེན་པ་ཟུང་འཇུག་ངོ་བོ་དབྱེར་མི་ཕྱེད་པར་མཉམ་པ་ཉིད་དུ་གནས་ཤིང༌། དེར་འཛིན་ཀྱི་བསམ་བརྗོད་ལས་ཀྱང་འདས་པས་ན་ཐ་སྙད་ཙམ་དུ་ལྷག་པ་བདེན་པ་དབྱེར་མེད་སྤྱོད་ཡུལ་དང་བྲལ་བ་ཞེས་བྱ་སྟེ་རྒྱུའི་ཐེག་པའི་ལྟ་བ་ལས་ཁྱད་པར་དུ་འཕགས་པའོ། །ངེས་ཚིག་ནི། དྲྀཥྭཱའི་སྒྲ་ལས་ལྟ་བ་སྟེ། གནས་ལུགས་ཀྱི་དོན་ལ་དེ་དང་རྗེས་སུ་མཐུན་པའི་ཤེས་རབ་ཀྱིས་སྒྲོ་འདོགས་གཅོད་པའི་ཕྱིར་རོ། །
དབྱེ་ན། གང་ཟག་དབང་པོ་ཡང་རབ་རྣམས་གོང་སྨོས་ཀྱི་གཏན་ཚིགས་ཙམ་ལ་བརྟེན་ནས་མངོན་སུམ་ཡུལ་མེད་རང་གསལ་དུ་རྟོགས་པར་བྱ་བ་དང༌། དབང་འབྲིང་ལ་ཆོས་ཐམས་ཅད་རིགས་ལྔ་ཡེ་ཤེས་ལྔའི་རང་བཞིན་དུ་གནས་པ་ཁ་དོག་ལྔ་སོགས་ཀྱིས་མཚོན་པ་དང༌། མཐར་ཕྱིན་འབྲས་བུའི་དཀྱིལ་འཁོར་སེམས་ཉིད་ལ་ཡེ་ནས་རྫོགས་པའི་དོན་རྟགས་ཆུ་ཚོན་གྱི་དཀྱིལ་འཁོར་སོགས་ཀྱིས་མཚོན་ནས་རྟོགས་པར་བྱ་བ་དང༌། དབང་རྟུལ་ལ་བརྒྱུད་དེ་རྟོགས་པར་བྱ་བ་ལ། རྩ་མདུད་གྲོལ་བའི་དམིགས་པ་ཕྲ་མོ་ཞིག་ལ་བརྟེན་ནས་ནང་གི་རྩ་མདུད་གྲོལ་བས་གདོད་གནས་ལུགས་རྟོགས་པ་ཉེ་བ་དང༌། སྒྲིབ་སྦྱང་དང་ཚོགས་བསགས་ལ་ཡུན་རིང་འབད་སྟོབས་ཀྱིས་རྟོགས་པར་བྱ་བ་རིང་ལམ་གཉིས་རྣམས་སོ། །
གཉིས་པ་ལ་དོར་བ་སྤྱོད་པ་ལའང༌། ངོ་བོ་ནི།
གཙོ་བོར་རྗེས་ཐོབ་ཀྱི་སྐབས་སུ། གསང་སྔགས་དང་འབྲེས་བའི་ཐབས་ཤེས་ཁྱད་པར་ཅན་གྱིས་ཟིན་པའི་ལམ་པའི་སྒོ་གསུམ་གྱི་བྱ་བར་གྱུར་པ། ངེས་ཚིག་ནི། ཙརྻའི་སྒྲ་ལས་སྤྱོད་པ་སྟེ། གང་སྤྱད་བྱའི་ཡུལ་ལ་དུས་ཚོད་དང་འབྲེལ་བར་ཚུལ་བཞིན་དུ་སྤྱོད་པའི་དོན་གྱིས་སོ། །དབྱེ་ན། སྤྱིར་ལུས་ངག་ཡིད་གསུམ་ཡོངས་སུ་དག་པར་བྱ་བ་ཡིན་ལ། དེ་ཡང་དུས་ཚོད་དང་འབྲེལ་བར་བསླབ་སྟེ། ལས་དང་པོ་པའི་དུས་སུ་སྡོམ་པ་གསུམ་གྱི་གནང་བཀག་གི་ཚུལ་ལ་གཟབས་ཤིང་བག་ཡོད་པ་དགེ་སྦྱོང་གཞོན་ནུའི་སྤྱོད་པ་དང༌། དེ་ལས་ཅུང་ཟད་གོམས་ཏེ་མཉམ་རྗེས་བསྲེ་བར་ནུས་པ་ན་རྟོགས་པ་རྐྱེན་ཐུབ་ཏུ་བྱེད་པ་སྨྱོན་པ་བརྟུལ་ཞུགས་ཀྱི་སྤྱོད་པ་དང༌། བརྟན་པ་ཆེར་ཐོབ་ནས་རྟོགས་པ་བྲི་གང་མེད་པར་གྱུར་པ་ན་གཞན་ཕན་ཁོ་ན་ལ་བསླབ་པ་རྒྱལ་པོ་ས་འཛིན་གྱི་སྤྱོད་པ་ལྟ་བུ་སྟེ་གསུམ་དང༌། བྱེ་བྲག་ཏུ། ཐབས་ལམ་བརྟུལ་ཞུགས་ཀྱི་སྤྱོད་པ་དང༌། གྲོལ་ལམ་བག་ཡོད་ཀྱི་སྤྱོད་པ་གཉིས་སུ་བཤད་ཅིང༌། ཕྱི་མ་ལ་ལྟ་བ་གཏན་ལ་འབེབས་པའི་སྐབས་སུ་དད་བརྩོན་གྱི་སྤྱོད་པ། སྟོང་ཆེན་གྱི་དུས་སུ་ཤེས་རབ་དང་མཐུན་པའི་སྤྱོད་པ། སྙིང་རྗེ་སྒྱུ་མའི་སྐབས་སུ་ཐབས་དང་མཐུན་པ། ཕྱག་རྒྱ་གཅིག་པའི་སྐབས་སུ་ཕྱོགས་གཅིག་པ༑ ཕྱག་རྒྱ་སྤྲོས་བཅས་ཀྱི་སྐབས་སུ་སྤྲོས་པ་དང་བཅས་པ། ཚོགས་སྒྲུབ་ཀྱི་སྐབས་སུ་ཚོགས་ཀྱི་སྤྱོད་པ། ཟག་མེད་ལ་བསླབ་པའི་རིག་འཛིན་བཞིའི་སྐབས་སུ་རྫུ་འཕྲུལ་གྱི་སྤྱོད་པ་བཅས་རིམ་གྱིས་པའི་སྤྱོད་པ་བདུན་དང༌། བླང་དོར་མེད་པ་ཅིག་ཅར་བའི་སྤྱོད་པ་གཅིག་བཅས་བརྒྱད་དོ།
གསུམ་པ་བཀོད་པ་དཀྱིལ་འཁོར་ལ། ངོ་བོ་ནི།
ཕྱི་ནང་གསང་བ་ཡང་གསང་ལྟར་འགོད་པ་བཀོད་པ་ལྷའི་འཁོར་ལོར་རྫོགས་པར་སྣང་བའོ། ངེས་ཚིག་ནི། མཎྜ་ལའི་སྒྲ་ལས་སྙིང་པོའི་བཅུད་འཛིན་པ་སྟེ། སྙིང་པོའི་ཡོན་ཏན་གྱི་གཞི་འཛིན་པས་སྙིང་པོ་ལེན་པའམ། ཡང་ན་སྒྲ་གཟུག་པོ་ཟླུམ་པོའམ་བསྐོར་བའི་དོན་ལ་འཇུག་པས་གང་གཙོ་བོ་ལ་འཁོར་གྱིས་བསྐོར་བའི་ཕྱིར་དཀྱིལ་འཁོར་རོ། །དབྱེ་ན། སངས་རྒྱས་གསང་བས་ཆོས་དོན་དུ། རང་བཞིན་ཏིང་འཛིན་གཟུགས་བརྙན་གསུམ་དང༌། རྒྱུད་ཕྱི་མ་ལས་སྐུ་གསུངས་ཐུགས་ཀྱི་དཀྱིལ་འཁོར་གསུམ་དང༌། འགྲེལ་ཆུང་ལས། དེ་བཞིན་ཉིད་དང་རང་བཞིན་ཐུགས་རྗེ་སོགས་བཅུ་གཉིས་སུ་དབྱེ་ཡང༌། འདིར་རྒྱས་པ་ལས། འདིས་ནི་རང་བཞིན་དཀྱིལ་འཁོར་དང༌། །གཟུགས་བརྙན་ལྷག་པའི་གཟུགས་བརྙན་གསུམ། །ཏིང་འཛིན་ལྷག་པའི་ཏིང་འཛིན་དང༌༑ ༑བྱང་ཆུབ་སེམས་དང་ཚོགས་མཆོག་བསྟན། །ཞེས་གསུངས་པ་ལྟར་བདུན་ལས། དང་པོ་རང་བཞིན་གྱི་དཀྱིལ་འཁོར་ལ། རང་བཞིན་ཉིད་ཀྱི་དཀྱིལ་འཁོར་ཆོས་ཐམས་ཅད་ཡེ་ནས་རང་བཞིན་གྱིས་རྣམ་པར་དག་པ་དང༌། འབྲས་བུ་མཐར་ཕྱིན་པའི་དཀྱིལ་འཁོར་རང་རིག་གི་ཡེ་ཤེས་མངོན་དུ་གྱུར་པས་འོག་མིན་གྱི་གནས་སུ་སྐུ་དང་ཡེ་ཤེས་འདུ་འབྲལ་མེད་པའི་དཀྱིལ་འཁོར་དུ་བཞུགས་པ་གཉིས་སོ། །གཉིས་པ་གཟུགས་བརྙན་གྱི་དཀྱིལ་འཁོར། དོན་དམ་པའི་གཟུགས་བརྙན་ཀུན་རྫོབ་ལྷའི་དཀྱིལ་འཁོར་དུ་ཤར་བའོ། །གསུམ་པ་ལྷག་པ་གཟུགས་བརྙན་གྱི་དཀྱིལ་འཁོར་ནི། ས་གཞི་མཉམ་དང་ཚད་ཐིག་དང༌། །ཚོན་དང་བྲི་བ་རྣམ་པ་དང༌། །རབ་གནས་སྦྱིན་སྲེག་དཀྱིལ་འཁོར་དུ། །འཇུག་དང་ཞུགས་པའི་ཡོན་ཏན་ནོ། །ཞེས་བསྟན་པ་བཞིན། ས་ཡི་ཆོ་ག་ནས་བཟུང་དཀྱིལ་འཁོར་བཞེངས་ཤིང་སྒྲུབ་ནས་རང་དང་སློབ་མ་འཇུག་པ་སོགས་སོ། །བཞི་པ་ཏིང་ངེ་འཛིན་གྱི་དཀྱིལ་འཁོར། རང་བཞིན་གྱི་དཀྱིལ་འཁོར་ཉིད་ངེ་འཛིན་ཀྱི་ཡུལ་དུ་བྱས་ནས། རང་རིག་མ་བཅོས་པའི་དོན་ལ་མཉམ་པར་བཞག་པས་རང་རྩལ་ཡེ་ཤེས་ལྔར་འགགས་མེད་དུ་འཆར་བའོ། །ལྔ་པ་ལྷག་པ་ཏིང་ངེ་འཛིན་གྱི་དཀྱིལ་འཁོར་ཐུགས་རྗེ་ཞི་བ་དང༌། བདུད་འདུལ་ཁྲོ་བོའི་དཀྱིལ་འཁོར་གཉིས་ཀ་མཚུངས་པར། སྔོན་འགྲོ་ལས་བདུན་ནས་བརྩམས་གོ་བགོ་ལུས་བསྲུང་གི་བར་ཏིང་ངེ་འཛིན་གྱིས་གསལ་བོར་སྒྲུབ་པའོ། །དྲུག་པ་བྱང་ཆུབ་སེམས་ཀྱི་དཀྱིལ་འཁོར་ཕྱི་བྱང་ཆུབ་ཀྱི་སེམས་རྩ་རླུང༌། ནང་བྱང་ཆུབ་ཀྱི་སེམས་ཐིག་ལེ། གསང་བ་བྱང་ཆུབ་ཀྱི་སེམས་བདེ་བ་ཆེན་པོའི་ཡེ་ཤེས་བསྐྱེད་པའོ། །བདུན་པ་ཚོམ་བུ་ཚོགས་ཀྱི་དཀྱིལ་འཁོར་ནི༑ ཞི་ཁྲོ་གཉིས་ཀ་ལ་ཚོམ་བུ་གཅིག་གསུམ་ལྔ་པ་གསུམ་མོ། །
བཞི་པ་རིམ་པ་བགྲོད་པ་དབང་ལ། ངོ་བོ་ནི།
རྒྱུ་གཉིས་དང་རྐྱེན་བཞི་ཚོགས་པ་ལ་བརྟེན་ནས་གོ་འཕང་གི་ཆོས་དབང་གི་ཡེ་ཤེས་རྒྱུད་ལ་འཇོག་པའི་ལས་ཀྱིས་ཐར་པའི་མྱུ་གུ་མངོན་དུ་བསྐྱེད་པའམ་སྐྱེ་ངེས་ཀྱི་ནུས་རུང་དུ་སྨིན་པར་བྱེད་པ་སྟེ། རྒྱུ་གཉིས་ནི། མཚུངས་ལྡན་གྱི་རྒྱུ་གདོད་མ་ནས་རང་ལ་རང་ཆས་སུ་བཞུགས་པའི་ཆོས་ཉིད། ལྷན་ཅིག་བྱེད་པའི་རྒྱུ་དབང་རྫས་རབ་གནས་ཀྱིས་བྱིན་གྱིས་བརླབ་པ་ཅན་ནོ། །རྐྱེན་བཞི་ནི་ཕན་ནུས་ཟབ་མོའི་དབང་གསུམ་བསྐུར་དུ་རུང་བའི་སྣོད་ལྡན་གྱི་སློབ་མ་རྒྱུའི་རྐྱེན། དབང་གསུམ་བསྐུར་ནུས་པའི་སློབ་དཔོན་ཚད་ལྡན་བདག་པོའི་རྐྱེན། རྫས་སྔགས་ཏིང་ངེ་འཛིན་གསུམ་འཛོམས་པའི་ནུས་པ་ཁྱད་པར་ཅན་དམིགས་པའི་རྐྱེན། དབང་སྔ་མ་སྔ་མས་གོ་ཕྱེ་ནས་ཕྱི་མ་ཕྱི་མ་འབྱུང་བ་དེ་མ་ཐག་རྐྱེན་ནོ། །ངེས་ཚིག་ནི། ཨ་བྷི་ཥིཉྩའི་སྒྲ་ལས་གཏོར་བའམ་བླུགས་པ་སྟེ། དབང་གིས་སྒོ་གསུམ་གྱི་དྲི་མ་འཁྲུད་པའི་ཆ་ནས་མངོན་པར་གཏོར་བ་དང༌། འབྲས་བུ་ཡེ་ཤེས་ཀྱི་ནུས་པ་ཁྱད་པར་ཅན་འཇོག་པའི་ཆ་ནས་མངོན་པར་བླུགས་པའི་དོན་གྱིས་དབང་ངོ༌། །དབྱེ་ན། སྤྱིར་གཞི་ལམ་འབྲས་བུའི་དབང་གསུམ་དང༌། བྱེ་བྲག་ཏུ་བུམ་གསང་ཤེས་རབ་ཡེ་ཤེས་བདེ་བ་ཆེན་པོའི་དབང་བཞི་ལས། བུམ་དབང་ལ་གཉིས་སུ་ཕྱེ་བའི་ལྔ་སྟེ། གང་ཟག་དད་པ་ཅན་ལ་ཕྱི་ཕན་པའི་དབང་བཅུ། བརྩོན་འགྲུས་ཅན་བདག་གཞན་གྱི་དོན་སྒྲུབ་ནུས་པ་ལ་ནང་ནུས་པའི་དབང་ལྔ། སྤྱོད་རིག་མཉམ་པའི་བརྟུལ་ཞུགས་ཅན་གསུམ་ལ་གསང་བ་ཟབ་མོའི་དབང་གསུམ་བསྐུར་བ་སྟེ། དེ་ལྟར་ཞི་བ་ལ་ཕན་དབང་བཅུ། ནུས་དབང་ལྔ། ཟབ་དབང་གསུམ་སྟེ་བཅོ་བརྒྱད་དང༌། ཁྲོ་བོ་ལ་ཕན་དབང་ཉེར་བརྒྱད་དུ་ཕྱེ་བས་སུམ་ཅུ་རྩ་དྲུག་གོ །
ལྔ་པ་མི་འདའ་བ་དམ་ཚིག་ལ། ངོ་བོ་ནི།
གང་བསྲུང་བྱའི་དམ་ཚིག་ཁྱད་པར་ཅན་རྩ་བ་དང་ཡན་ལག་གི་དམ་ཚིག་རྣམས་ལས་ནམ་ཡང་མི་འདའ་བར་སྡོམ་པའི་སེམས་པ་རྒྱུན་ཆགས་དང༌། གཉིད་དང་སེམས་ཡེངས་པ་སོགས་ཀྱི་གནས་སྐབས་སུ་ཡང་སྡོམ་པའི་ས་བོན་དང་བཅས་པའོ། །ངེས་ཚིག་ནི། ས་མ་ཡའི་སྒྲ་ལས་དངོས་སུ་ཡལ་གམ་བཅས་པའི་ཐ་ཚིག་ལ་འཇུག་སྟེ། སྔོན་རང་གིས་ཇི་ལྟར་དམ་བཅས་པ་ལས་མི་འདའ་བར་བྱ་བའི་ཕྱིར་དམ་ཚིག་གོ །དབྱེ་ན། སྐུ་གསུང་ཐུགས་ཀྱི་དམ་ཚིག་གསུམ་མམ། རྩ་བ་དང་ཡན་ལག་གི་དམ་ཚིག་གཉིས་ལས་རྩ་བའི་དམ་ཚིག་ལ། བླ་མེད་མི་སྤང་བླ་མ་བཀུར། །སྔགས་དང་ཕྱག་རྒྱ་རྒྱུན་མི་བཅད། །ཡང་དག་ལམ་དུ་ཞུགས་ལ་བྱམས། །གསང་བའི་དོན་ཕྱིར་སྨྲ་མི་བྱ། །ཞེས་པས་ལྔ་སྟེ། བླ་མེད་མི་སྤང་བ་ཡུལ་བླ་ན་མེད་པའི་བྱང་ཆུབ་ཀྱི་སེམས་ལྷག་པའི་བདེན་གཉིས་མི་སྤང་བ་སྟེ་དེ་ལྟར་རྟོགས་པའི་སྒོ་ནས་སྒོ་གསུམ་སྐུ་གསུང་ཐུགས་ཀྱི་ཕྱག་རྒྱ་ལས་མི་འདའ་བར་བྱེད་པའོ། །བླ་མ་བཀུར་བ་ནི། སྤྱིར་སློབ་དཔོན་དྲུག་དང༌། ཁྱད་པར་དབང་བསྐུར་རྒྱུད་བཤད་མན་ངག་ནོད་པ་གསུམ་དཔྲལ་བའི་མིག་དང་སྙིང་བས་ལྷག་པའི་ཚུལ་གྱིས་བསྟེན་ཅིང་བཀུར་བའོ། །སྔགས་དང་ཕྱག་རྒྱ་རྒྱུན་མི་བཅད་པ་ནི། རྩ་བསྐྱེད་ལས་ཀྱི་སྔགས་གསུམ་དང་ཕྱག་རྒྱ་བཞིར་རབ་ཆུ་བོའི་རྒྱུན་བཞིན། འབྲིང་དུས་དྲུགཐ་མ་ལོ་ཟླ་ལས་མི་འདའ་བར་བརྩོན་པའོ། མཆེད་ལ་བྱམས་པ། སྤྱི་རིང་ཉེ་འདྲེས་ཀྱིས་བསྡུས་པའི་རྡོ་རྗེའི་མཆེད་རྣམས་དང་བྱང་ཆུབ་བར་དུ་མི་འབྲལ་བའི་ལྷག་བསམ་རྒྱུན་མི་བཅད་པའོ༑ ༑གསང་བ་མི་སྨྲ་བ་ནི། སྤྱི་གསང་བཞི་དང༌། བར་གསང་བཞི། གསང་བར་འོས་པ་དང༌། གསང་བར་གཉེར་གཏད་པ་རྣམས་སྣོད་མིན་སོགས་ལ་གསང་བའོ། །ཡན་ལག་གི་དམ་ཚིག་ལ། རྣལ་འབྱོར་པའི་བློའི་རྩལ་དང་སྦྱར་ཏེ་ཡང་དག་ལོག་པའི་དུག་ལྔ་མི་སྤང་བ་དང༌། བདུད་རྩི་ལྔ་དང་དུ་ལེན་པ་དང་བཅུ་སྟེ། དེ་ལྟར་རྩ་བ་དང་ཡན་ལག་གི་དམ་ཚིག་ལ་ཐབས་ཤེས་སོགས་ཀྱི་དབྱེ་བས་སུམ་བརྒྱ་དང་དྲུག་ཅུར་འགྱུར་རོ། །
དྲུག་པ་རོལ་བ་ཕྲིན་ལས་ལ། ངོ་བོ་ནི།
ཚད་མེད་བཞིའི་རྒྱུ་ལས་བྱུང་བའི་བྱང་ཆུབ་ཀྱི་སེམས་དང༌། འཁོར་གསུམ་རྣམ་པར་མི་རྟོག་པའི་ཤེས་རབ་ཀྱིས་ཟིན་པའི་སྒོ་ནས་གཙོ་བོར་གཞན་དོན་ལ་དམིགས་པའི་ཐབས་མཁས་ཀྱི་མཛད་སྤྱོད་དོ། །ངེས་ཚིག་ནི། ཀརྨའི་སྒྲ་ལས། ལུས་ངག་ཡིད་གསུམ་གྱིས་བསྡུས་པའི་བྱ་བའི་མཚན་ཉིད་ཅན་གྱི་ལས་ཏེ་བྱེད་པ་པོའི་འདོད་པའོ། །དབྱེ་ན། ནད་གདོན་སོགས་མི་མཐུན་པའི་ཕྱོགས་ཞི་བ་དང༌། ཚེ་དཔལ་སོགས་མཐུན་ཕྱོགས་རྒྱས་པ་དང༌། ལོག་ལྟ་ཅན་དབང་དུ་བསྡུ་བ་དང༌། གདུག་པ་ཅན་ཚར་གཅོད་པ་དྲག་པོའི་ཕྲིན་ལས་ཏེ་བཞི། དེ་དག་ཀྱང་གང་གིས་བྱ་བའི་ཐབས་ཀྱི་རིམ་པ༑ མེ་དང༌། རྫས་དང༌། ལུ་གུ་རྒྱུད་དང༌། མཆོད་རྟེན་དང༌། ཕྱག་རྒྱའི་སྒོ་ནས་བྱ་བ་རྣམས་སོ། །
བདུན་པ་དོན་སུ་གཉེར་བ་སྒྲུབ་པ་ལ། ངོ་བོ་ནི།
ཐབས་ཁྱད་པར་བསྐྱེད་རྫོགས་ཀྱི་ལམ་གྱིས་ཐུན་མོང་དང་མཆོག་གི་དངོས་གྲུབ་རྣམ་པ་གཉིས་གང་འདོད་དོན་དུ་གཉེར་ཞིང་སྒྲུབ་པའོ། །ངེས་ཚིག་ནི། སིདྡྷིའི་སྒྲ་ལས་དྲངས་ན་དངོས་གྲུབ་དང༌། སཱ་དྷ་ནའི་སྒྲ་ལས་ཀུན་ཏུ་ལེན་པ་སྟེ། འདོད་པའི་དོན་ལེན་ཅིང་ཐོབ་པར་བྱེད་པའམ་སྒྲུབ་པར་བྱེད་པས་ན་སྒྲུབ་པ་ཞེས་བྱའོ། །
དབྱེ་ན་ཐུན་མོང་དང་མཆོག་གཉིས་ཀྱི། དང་པོ་ལ།
བཤད་རྒྱུད་རྒྱ་མཚོ་ལས་བསྟན་པ། རོ་ལངས་དང༌། ཚེ་དང༌། པྲ་དང༌། ལྷ་ཆེན་པོ་དང༌། རྒྱལ་ཆེན་བཞི་རྣམས་སྒྲུབ་པ་དང༌། ཀླུ་གདོན་འདུལ་བ། རྒྱལ་བློན་གྱི་ཆུང་མ་དང༌། ཡུལ་ཁམས་དབང་དུ་བྱ་བ། ལྕེ་སྤྱང་དང༌། རྐང་མགྱོགས་སྒྲུབ་པ། བསྐྲད་པ་དང༌། མི་སྣང་བ་དང༌། ཕྱག་རྒྱ་དགུག་པ་དང༌། རྒྱལ་བློན་དམག་དཔོན་ཞང་བློན་སྒྲུབ་པ་སོགས་དང༌། རྩ་རྒྱུད་གཞུང་གི་དངོས་བསྟན། ཟས་བདུད་རྩིར་བསྒྱུར་བ་སོགས་འབྱུང་བའི་དངོས་གྲུབ་ལྔ་དང༌། ནམ་མཁའ་རྡོ་རྗེའི་སྐས་འབྱུང་བ་སོགས་རྫུ་འཕྲུལ་ཐོགས་མེད་དུ་སྟོན་པ་འབྱུང་བའི་དངོས་གྲུབ་ལྔ། དགུག་གཏད་བཅིངས་བཀྲོལ་གསོ་བསད་ཕམ་རྒྱལ་ཏེ་ལས་ཕྲན་ཚེགས་བརྒྱད་རྣམས་སོ། །གཉིས་པ་མཆོག་ལ། བཤད་རྒྱུད་ནས་བསྟན་པ། ཁོག་གཞུང་ལས། ཡི་གེ་སྒྱུ་འཕྲུལ་ཚོགས་སྒྲུབ་དང༌། །རྡོ་རྗེ་སེམས་དང་སྨན་སྒྲུབ་དང༌། །རིགས་ལྔ་སྒྲུབ་དང་ཡུམ་ལྔ་སེམས༑ ༑བྱིན་དབབ་སྒྲུབ་པ་རྣམ་གཉིས་སོ། །ཞེས་དང༌། རྒྱུད་འདིར་བསྟན། སྒྱུ་འཕྲུལ་དཀྱིལ་འཁོར་བཞི་བཅུ་གཉིས། །དྲྭ་བའི་དཀྱིལ་འཁོར་མངོན་རྫོགས་པ། །ཕྱོགས་བཅུ་དུས་བཞིར་རྫོགས་པ་ཡི། །དཀྱིལ་འཁོར་ཐམས་ཅད་འགྲུབ་པར་འགྱུར། །ཞེས་པ་སྟེ། ཇི་ལྟར་སྒྲུབ་པའི་ཚུལ། ཞི་ཁྲོའི་ཆོ་ག་གཞུང་ལ་སོགས་པས་མཚོན། བྱེ་བྲག་སོ་སོའི་སྒྲུབ་ཐབས་གུད་དུ་ཕྱུང་བ་རྣམས་དང༌། གཙོ་བོར་སྟོན་པ་ནི་ཚོམ་བུ་ཚོགས་ཀྱི་སྒྲུབ་པ་སྟེ། ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་བ། བསྙེན་སྒྲུབ་ཡན་ལག་བཞིས་གཞུང་བསྲང་བ། འབྲས་བུ་རིག་འཛིན་འགྲུབ་པའི་དུས་བཤད་པ་དང་གསུམ་གྱིས་བསྟན་པ་བཞིན་ནོ། །
བརྒྱད་པ་མི་གཡོ་བ་ཏིང་འཛིན་ལ། ངོ་བོ་ནི།
བསྒོམ་བྱའི་དོན་ཁྱད་པར་ཅན་བསྐྱེད་རྫོགས་ཀྱི་ཏིང་ངེ་འཛིན་ལས་མི་གཡོ་བར་གནས་པའི་སེམས་རྩེ་གཅིག་པའོ། །ངེས་ཚིག་ནི། ས་མ་དྷཱིཿའི་སྒྲ་ལས་མཉམ་པའི་བློ་སྟེ། གང་བསྒོམ་བྱའི་དོན་ལ་སེམས་རྩེ་གཅིག་ཏུ་ཟིན་པའི་དོན་གྱིས་ན་ཏིང་ངེ་འཛིན་ནོ། །དབྱེ་ན། ཀུན་བརྟགས་བསྐྱེད་རིམ་གྱི་རྣལ་འབྱོར་དང༌། ཡོངས་གྲུབ་རྫོགས་རིམ་གྱི་རྣལ་འབྱོར་གཉིས་ལས། དང་པོ་ནི། སྐྱེ་གནས་བཞིའི་བག་ཆགས་འཁོར་དང་བཅས་པ་སྦྱོང་བའི་ལམ་བསྒོམ་ཚུལ་རྒྱས་འབྲིང་བསྡུས་གསུམ་ཤིན་ཏུ་བསྡུས་པ་དང་བཞིའམ་ཡང་ན་ལམ་རིམ་ལྟར་སྲིད་པ་མངལ་སྐྱེས་དང་བརྫུས་སྐྱེས་གཉིས་དང་བསྟུན་ནས་སྒོམ་ཚུལ་གཉིས་ཏེ། རྡོ་རྗེ་ཐེག་པའི་ལམ་གྱིས་གདུལ་བྱའི་གཙོ་བོ་ཁམས་དྲུག་ལྡན་གྱི་མི་ཡིན་པའི་ཕྱིར་མིའི་རྟེན་ཅན་ཕལ་ཆེར་མངལ་སྐྱེས་དང་བརྫུས་སྐྱེས་གཉིས་སུ་འགྱུར་བས་སམ། ཡང་ན་ཆེད་དུ་བྱ་བའི་གདུལ་བྱ་དེ་ལ་རིམ་གྱིས་པ་དང་ཅིག་ཆར་པ་གཉིས་ཡོད་པས་དེ་ལྟར་བསྡུའོ། །གཉིས་པ་རྫོགས་རིམ། སྟེང་སྒོ་འཇུ་འདུལ་དང༌༑ འོག་སྒོ་ཁམས་གསུམ་རོལ་པ་སྟེ་ཐབས་ལམ་སྟེང་འོག་གི་སྒོ་ལ་བརྟེན་པ་དང༌། གྲོལ་ལམ་ཟུང་འཇུག་གི་རྣལ་འབྱོར་རིམ་ཅིག་ཅར་གཉིས་ཀྱིས་བསྡུས་པ་རྣམ་པར་མི་རྟོག་པའི་ཏིང་འཛིན་ནོ། །
དགུ་པ་གནས་སུ་སྟོབ་པ་མཆོད་པ་ལ། ངོ་བོ་ནི།
མཆོད་པའི་ཡུལ་དུ་གྱུར་པ་རྣམས་བཀུར་ཞིང་མཆོད་པའི་བསམ་པས་སྒོ་གསུམ་གྱིས་མཉེས་པ་སྒྲུབ་པ་དང༌། ཡོ་བྱད་སྟོབ་པའི་སྒོ་ནས་ཀྱང་མཉེས་པར་བྱེད་པའོ། །ངེས་ཚིག པཱུ་ཛའི་སྒྲ་ལས་སྔོན་དུ་བསྐྱེད་པ་དང༌།ཡང་ནས་ཡང་དུ་དགྱེས་པ་བསྐྱེད་པ་དང༌། བཀུར་བའི་དོན་གྱིས་གནས་སུ་སྟོབ་པའི་ཕྱིར་མཆོད་པའོ། །དབྱེ་ན། སྤྱིར་ཞིང་དང༌། དམིགས་པ་དང༌། བསྔོ་བ་དང༌། དངོས་པོའི་ཁྱད་པར་གྱིས་འཇིག་རྟེན་པ་དང༌། འཇིག་རྟེན་ལས་འདས་པའི་མཆོད་པ་གཉིས། བྱེ་བྲག་ཏུ༑ མདོ་སོགས་དང་ཐུན་མོང་དུ་གྱུར་པ་མེ་ཏོག་སོགས་ཕྱི་ཉེར་སྤྱོད། སྔགས་ཕྱི་རྒྱུད་མན་ངག༼མན་ཞུ་མཆན།༽ཆད་དུ་མ་གྲགས་པའི་ནང་དམ་རྫས་བདུད་རྩི་སྨན་རཀདེ་དག་ལ་ཤིན་ཏུ་གསང་བར་བྱ་བའི་ཐབས་ཤེས་ཀྱི་སྤྱོད་པ་གསང་བ་སྦྱོར་སྒྲོལ་ཟབ་མོའམ། སྐབས་དོན་ཉེ་བར་འབྲེལ་བ་ཞི་ཁྲོའི་ཆོ་ག་གཞུང་གི་དབང་དུ་བྱས་ན་ཞི་བ་ལ་ལྷག་ཏིང་དང༌། ཁྲོ་བོ་ལ་དེའི་ཚབ་རཀྟ་ཚར་གསུམ་བྱས་པའི་བཅུ་བཞི་སྟེ། གུས་པ་ཕྱག་དང་ཕྱག་རྒྱ་གར། །ཀུན་བཟང་ཞབས་བསིལ་བཞི་བསྣོལ་ཏེ། །བདུད་རྩི་གཏོར་མ་གསང་བསྣན་དང༌། །ལྷག་པ་ཏིང་འཛིན་སྦྱོར་དང་སྒྲོལ༑ ༑འདོད་ཡོན་རོལ་མོ་གླུ་ཡེ་ཤེས། །ཞེས་སྡོམ་དུ་བསྡུས་པས་མཚོན་མཆོད་པའི་རྣམ་གྲངས་ཇི་སྙེད་པའོ། །
བཅུ་པ་འཆིང་ཟློས་སྔགས་དང་ཕྱག་རྒྱ་ལ་གཉིས་ཀྱི། སྔགས་ཀྱི་ངོ་བོ་ནི།
ཐབས་ཤེས་ཀྱི་ཡི་གེ་ཨཱ་ལི་ཀཱ་ལིར་འདུས་ཤིང༌། དེ་ཉིད་ཆོས་ཉིད་ངོ་བོས་གྲུབ་པ། ཆོས་ཅན་རང་བཞིན་གྱིས་གྲུབ་པ། བྱིན་གྱིས་བརླབས་ཀྱིས་གྲུབ་པ། ནུས་པའི་མཐུས་གྲུབ་པ་སྟེ་གྲུབ་པ་བཞིས་བྱིན་གྱིས་སརླབས་པའི་ནུས་པ་མཐུ་ཅན་དུ་གྱུར་པ། ཕྱག་རྒྱའི་ངོ་བོ་ནི། རིག་པ་ཕྱག་རྒྱ་བཞི་རྫོགས་ཀྱི་ལྷའི་སྐུར་གསལ་བ་ལས་མི་འདའ་བའོ། །སྔགས་ཀྱི་ངེས་ཚིག །མཎẌའི་སྒྲ་ལས་ཡིད་ཤེས་བདེ་མྱུར་དུ་སྐྱོབ་པས་ཏེ། བདེ་བ་ནི་འདོད་ཡོན་མ་སྤངས་ལམ་དུ་བྱེད་པ་དང༌། མྱུར་བ་ནི་ཚེ་གཅིག་སོགས་ཀྱིས་འབྲས་བུ་འགྲུབ་ནུས་པའི་ཕྱིར་རོ། །ཕྱག་རྒྱའི་ངེས་ཚིག་མུ་དྲའི་སྒྲ་ལས་འདེབས་ཤིང་མཚོན་པར་བྱེད་པའམ། ཕྱག་རྒྱ་བཞིས་རྒྱས་བཏབ་པ་ལས་འདའ་བར་དཀའ་བའི་ཕྱིར་མཚན་མའི་དོན་གྱིས་ན་ཕྱག་རྒྱའོ། །དབྱེ་ན། སྔགས་ལ་སྤྱིར་ཐབས་དང་ཤེས་རབ་ཀྱི་བདག་ཉིད་གསང་སྔགས། ཤེས་རབ་དང་ཡེ་ཤེས་ཀྱི་བདག་ཉིད་རིགས་སྔགས༑ དྲན་པ་དང་ཤེས་རབ་ཀྱི་བདག་ཉིད་གཟུངས་སྔགས་ཏེ། དེ་གསུམ་མཚོན་པའི་རྟགས་ལྷར་སྣང་ཚུལ་ཡང༌། གསང་སྔགས་རྣམས་ལྷ་མོའི་དབྱིབས་ཅན་དང༌། ཕྱི་མ་གཉིས་ལྷ་མོའི་གཟུགས་སུ་བཞུགས་པར་གསུངས། བྱེ་བྲག་ཏུ་དེ་དག་གི་སྒོར་གྱུར་པའི་སྔགས་ལ༑ ཧཱུྃ་མཱུྃ་སོགས་རིགས་ཀྱི་ས་བོན་གྱི་རྒྱུ་མ་ནོར་བ་རྩ་བའི་སྔགས། བཛྲ་όིཀ྄་སོགས་བསྐྱེད་པ་རྐྱེན་གྱི་སྔགས། རྩ་བསྐྱེད་དེ་གཉིས་སྦྲེལ་ནས་བཟླ་བ་བཟླས་པ་ལས་ཀྱི་སྔགས་རྣམས་ཏེ། དེ་ཉིད་རྫོགས་རིམ་དང་སྦྱར་ན། ཆོས་སྐུ་བདེ་ཆེན་གྱི་ཐེག་ལེ་གདོད་ནས་རང་ཆས་སུ་བཞུགས་པ་རྒྱུ་མ་ནོར་བ་རྩ་བའི་སྔགས། དེ་ལ་གནད་དུ་བསྣུན་པའི་ཐབས་ཀྱིས་བྱེད་རྩོལ་ནི་བསྐྱེད་པ་རྐྱེན་གྱི་སྔགས། དེ་བཟླ་ཞིང་སྒོམ་པ་བཟླས་པ་ལས་ཀྱི་སྔགས་སོ། །ཕྱག་རྒྱ་ལ། སྤྱིར་རྟོག་ཚོགས་ཐམས་ཅད་ཡེ་ནས་ལྷ་ཡི་དཀྱིལ་འཁོར་དུ་གནས་པ་རང་བཞིན་གྱི་ཕྱག་རྒྱ། དེའི་དོན་ལ་ཤེས་རབ་ཀྱི་མིག་གིས་ལྟ་ཞིང་སྒྲོ་འདོགས་གཅོད་པ་ལྟ་བའི་ཕྱག་རྒྱ༑ རང་འབྲས་ཇི་བཞིན་མངོན་དུ་གྱུར་པ་འབྲས་བུའི་ཕྱག་རྒྱ་སྟེ་གསུམ་དང༌། བྱེ་བྲག་ཏུ་ལྷག་པ་ཏིང་ངེ་འཛིན་གྱི་དབང་དུ་བྱས་ན། རང་ལུས་ལྷའི་སྐུར་གསལ་སྐུ་ཕྱག་ཆེན། ཐུགས་ཀ་སོགས་སུ་རང་རང་གི་ས་བོན་བསམ་ཞིང་ངག་ནས་ཚིག་བརྗོད་པ་གསུང་ཆོས་རྒྱ། ཕྱག་མཚན་འཛིན་པའི་ཕྱག་རྒྱ་བཅའ་ཞིང་བསམ་པ་ཐུགས་དམ་རྒྱ། ཕྱག་རྒྱ་བཅས་ནས་མདུན་དུ་བསྒྱུར་ཏེ་འགྲོལ་བ་འཕྲིན་ལས་ལས་ཀྱི་ཕྱག་རྒྱ་སྟེ་བཞི་ལ། ནང་གསེས་སུ་ཕྱེ་ན་ཕྱི་མ་གསུམ་ལ་གཉིས་རེར་དབྱེ་བའི་བདུན་ལྡན་དུའང་འགྱུར་བ་ཡིན་ནོ། དེས་ལམ་རྒྱུད་དངོས་པོ་བཅུ་མདོ་ཙམ་ཞུས་གྲུབ་ནས།
བཞི་པ་རྒྱུད་ཀྱི་དགོས་འབྲེལ་ལ། ངོ་བོ་ནི།
བརྗོད་བྱ་རྗོད་བྱེད་དགོས་པ་ཉིང་དགོས་དང་བཞི་སྟེ། མཚོན་བྱ་རང་བཞིན་གྱི་རྒྱུད་གནས་ལུགས་དེ་བཞིན་ཉིད་ནི་བརྗོད་བྱ། དེ་ཁོང་དུ་ཆུད་པར་བྱ་བའི་ཕྱིར་མཚོན་བྱེད་ལམ་རྐྱེན་ཡི་གེའི་རྒྱུད་སྒྲར་སྣང་ཞིང་སྒྲར་གྲགས་པ་སྒྱུ་འཕྲུལ་དྲྭ་བའི་རྒྱུད་ནི་རྗོད་བྱེད། རྗོད་བྱེད་ལ་བརྟེན་ནས་བརྗོད་བྱའི་དོན་གོ་བ་ནི་དགོས་པ། དེ་ལྟར་ཤེས་ནས་བསྐྱེད་རྫོགས་ཀྱིས་དོན་ཉམས་སུ་བླངས་པས་རོ་ལངས་ཚེ་པྲ་སོགས་ཐུན་མོང་གི་གྲུབ་པ་དང༌། མཆོག་གི་གྲུབ་པ་སློབ་པའི་རིག་འཛིན་བཞི་དང་མི་སློབ་པའི་ཟུང་འཇུག་སངས་རྒྱས་ཉིད་མངོན་དུ་བྱེད་པ་ཉིང་དགོས་ཏེ་བརྗོད་བྱ་རྗོད་བྱེད་གཉིས་ཤེས་བྱ་ཤེས་བྱེད་དང༌། རྗོད་བྱེད་དགོས་པ་གཉིས་ཐབས་ལས་ཐབས་བྱུང་དང༌། དགོས་པ་ཉིང་དགོས་གཉིས་དེ་ལས་དེ་བྱུང་དང༌། ཉིང་དགོས་བརྗོད་བྱ་གཉིས་ངོ་བོ་བདག་གཅིག་གིས་འབྲེལ་བའོ། །ངེས་ཚིག་ནི། དགོས་སོགས་ཆོས་བཞི་པོ་དེ་ཕན་ཚུན་འབྲེལ་བར་གྲུབ་པས༑ ཐོབ་བྱ་མཐར་ཐུག་གི་འབྲས་བུ་སྒྲུབ་པ་ལ་མེད་ན་མི་འབྱུང་བའི་འབྲེལ་བར་གྲུབ་པའི་ཕྱིར་རྒྱུད་ཀྱི་དགོས་འབྲེལ་ཞེས་བྱ། དབྱེ་ན། གྲོལ་ལམ་དབང་བཙན་དུ་བྱས་པ་དང༌། ཐབས་ལམ་དབང་བཙན་དུ་བྱས་པ་གཉིས་ཀྱི། སྔ་མ་ནི་སྔར་ངོ་བོའི་སྐབས་སུ་བཤད་པ་ལྟར་ལ། ཕྱི་མ་ནི། ལྷན་ཅིག་སྐྱེས་པའི་ཡེ་ཤེས་གདོད་མ་ནས་རང་ལ་བཞུགས་པ་མཚོན་བྱ་རང་བཞིན་གཞིའི་རྒྱུད། དེ་རྟོགས་བྱེད་ཀྱི་མན་ངག་ཐིག་ལེ་ཆེན་པོའི་མན་ངག་དང་བཅས་པ་ནི་མཚོན་བྱེད་ལམ་རྐྱེན་ཡི་གེའི་རྒྱུད། དེའི་དོན་ཉམས་སུ་བླངས་པས་བདེ་ཆེན་གྱི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པ་དགོས་པ། དེ་ལ་གོམས་པར་བྱས་པས་མཆོག་ཏུ་མི་འགྱུར་བའི་ཡེ་ཤེས་ཆེན་པོ་མངོན་དུ་བྱས་པ་ནི་ཉིང་དགོས་སོ། །
ལྔ་པ་འཁོར་ལ་གདམས་ཤིང་བསྟན་པ་གཏད་པ་ལ། ངོ་བོ་ནི།
བསྟན་པའི་སྙིང་པོ་རང་བཞིན་གསང་བའི་སྙིང་པོ་མཚོན་བྱེད་ལམ་རྐྱེན་གྱི་རྒྱུད་དང་བཅས་པ་འདི་ཉིད་མི་ཉམས་པར་བསྲུང་བའི་ཆེད་དུ་འཁོར་རྣམས་ལ་གདམས་ཤིང་གཏད་པའོ། །ངེས་ཚིག་ནི། རང་བཞིན་གཞིའི་རྒྱུད་ཀྱི་དོན་ལས་མི་འགྱུར་བར་གདམས་པའང་ཡིན་ལ། ལམ་རྒྱུད་དེ་གཞི་རྟོགས་བྱེད་ཀྱི་ཐབས་སུ་མི་ནུབ་པར་ཟུངས་ཤིག་ཅེས་གཏད་པའང་ཡིན་པའི་ཕྱིར་གདམས་གཏད་ཅེས་བྱའོ། །དབྱེ་ན་གཉིས་ལས། གདམས་པ་ལ། ཀྱེ་ཀྱེ། ཕྱོགས་བཅུ་དུས་བཞིའི་རང་བཞིན་འདི། །དེ་བཞིན་གཤེགས་པའི་ངོ་བོ་ཉིད། །ཅེས་པས་སྦྱང་གཞིའམ་གཞི་རྒྱུད་རང་བཞིན་གྱི་སྣང་བ་རྟོགས་བྱར་གདམས་པ་དང༌། གཟུང་འཛིན་སྤྲོས་ལ་འཆེལ་བ་ཡིས། །རྣམ་རྟོག་ཞགས་པས་སོ་སོར་འཛིན། །ཞེས་པས། སྦྱང་བྱ་གློ་བུར་གྱི་དྲི་མ་ལོག་རྟོག་འཁྲུལ་པའི་སྣང་བ་དག་བྱར་གདམས་པ་དང༌། ས་རྣམས་ཁྱད་པར་བཀོད་པ་ཡང༌། །གསང་བའི་སྙིང་པོར་འགྲོ་བའི་ལམ། །ཞེས་པས། སྦྱོང་བྱེད་ཐུན་མོང་དང་ཁྱད་པར་གྱིས་བསྡུས་པ་གདུལ་བྱ་ལམ་གྱི་སྣང་བ་བགྲོད་བྱར་གདམས་པ་དང༌། ཡེ་ཤེས་ངོ་མཚར་རབ་འབྱམས་ཀྱི༑ ༑དོན་དུ་མི་འགྱུར་ཡོངས་མ་གསུངས། །ཞེས་པས། སྦྱངས་འབྲས་སྐུ་གསུམ་གྱི་རང་བཞིན་བདེ་གཤེགས་ཀྱི་སྣང་བ་ཐོབ་བྱར་གདམས་པ་བཞི་སྟེ། རྒྱུ་མཚན་དེས་རྒྱུད་ཀྱི་དོན་ཐམས་ཅད་སྣང་བ་བཞིར་བསྡུས་ནས་གསུངས་པའི་ཕྱིར། རལ་གྲི་ལྟར་ཡུ་བ་ནས་བཟུང་སྟེ་བཤད་པ་ཞེས་བྱའོ། །གཏད་པ་ནི། ཁོག་གཞུང་ལས། སྡུད་པ་པོ་དང་བུད་མེད་དང༌། །རྣལ་འབྱོར་མིག་ལྡན་སོགས་ལའོ། །ཞེས་གསུངས་པ་ལྟར། དེ་བཞིན་གཤེགས་པ་ཐམས་ཅད་ཀྱི་བཀའི་བསྡུ་བ་པོ་གསང་བའི་བདག་པོ་ལག་ན་རྡོ་རྗེ་ལ་གཏད་པ་དང༌། མ་འོངས་ཕྱི་རབས་ཀྱི་གང་ཟག་ཆོས་ཀྱི་སྤྱན་ལྡན་ལ་གཏད་ཅིང་དེ་ཉིད་ངེས་པར་ལུང་བསྟན་པ་དང༌། འཁོར་གྱི་མ་མོ་མཁའ་འགྲོ་རྣམས་ལ་བསྟན་པ་སྐྱོང་ཞིང་ཕྱོགས་བཅུར་སྤེལ་བར་གཉེར་གཏད་པ་དང་གསུམ་མོ། །
གཉིས་པའི་ཚིག་གི་རྣམ་གྲངས་རྣམ་པར་དབྱེ་བ་ལ། ངོ་བོ་ནི།
རྒྱུད་ཕྱི་མ་ལས། གང་གིས་བརྗོད་བྱ་འཆད་བྱེད་པ། །དེ་ནི་རྗོད་བྱེད་དུ་བཤད་དོ། །ཞེས་པས་བརྗོད་བྱ་དེ་ཉིད་འཆད་པར་བྱེད་པ་ནི་རྗོད་བྱེད་དོ། སྒྲར་སྣང་ཞིང་སྒྲར་གྲགས་པའི་བདག་ཉིད་སྒྲའི་རྒྱུད་དམ་གླེགས་བམ་དུ་སྣང་བ་ཡི་གེའི་རྒྱུད་དེ། དེ་ཡང་ཡི་གེ་འདུས་པ་ལས་མིང༌། མིང་འདུས་པ་ལས་ཚིག ཚིག་འདུས་པ་ལས་ལེའུ་སོགས་གླེགས་བམ་གྱི་བར་རྒྱུན་ཆགས་པའི་ངོ་བོ་ཚོགས་པ་གསུམ་ལྡན་ཡི་གེའི་རྒྱུད་དམ། བརྗོད་བྱ་དོན་གྱི་རྒྱུན་མཚོན་པར་ནུས་པའི་རྗོད་བྱེད་སྒྲའི་རྒྱུད་དུ་གྲུབ་པ་ཡིན་ཏེ། རྩ་བའི་རྒྱུད་ལས། ཡི་གེ་སྒྲ་བཏགས་མིང་ཚོགས་ལ། །བརྟེན་པའི་ཚིག་གིས་རབ་མཚོན་ཏེ། །ཞེས་སོ། །དེ་དག་ཀྱང་དཔྱད་ན། སྟོན་པའི་ཡེ་ཤེས་ཀྱི་རྣམ་པར་འཕྲུལ་བ་ལས་ལོངས་སྐུ་དགོངས་པ་བརྡའི་ཚིག་མི་གསུང་བ་གསུང་བ་ཆེན་པོའི་སྒོ་ནས་དངོས་ཀྱི་འཁོར་འབྲས་དབང་ཐོབ་པས་སྟོན་འཁོར་དགོངས་པ་དབྱེར་མེད་དུ་གྱུར་པ་རྣམས་ཀྱི་ཡིད་ལ་རྒྱུད་དོན་རང་སྣང་བའམ། དེ་ཉིད་མ་འོངས་པའི་གདུལ་བྱ་གོ་ཕྱེ་བའི་འཁོར་རྣམས་ཀྱི་ཡིད་ལའང་རྒྱུད་དོན་སྒྲ་སྤྱིའི་རྣམ་པར་ཤར་བའི་མིང་ཚིག་ཡི་གེ་གསུམ་ཚོགས་པའི་རྒྱུད་གཞུང་སྟེ་སྒྲར་སྣང་བའི་རྒྱུད་དང༌། དེ་དང་མཐུན་པའི་སྒྲ་བརྗོད་འདོད་ཀྱི་དབང་གིས་སྤྱི་བོ་སོགས་གནས་དང་ལྕེ་མཆུའི་སྦྱོར་བའི་བྱེད་པ་སོགས་འཕྲད་པ་ལས་ངག་ཏུ་བརྗོད་པ་ནི་སྒྲར་གྲགས་པའི་རྒྱུད་དང༌། དེ་བརྗོད་པའི་རྟེན་ཕྱི་རོལ་གྱི་ཡི་གེའི་གཟུགས་བརྙན་གླེགས་བམ་ལ་བཀོད་པ་ནི་བརྡར་གྱུར་པའི་རྒྱུད་གཞུང་སྟེ། རྗོད་བྱེད་ཀྱི་སྒོ་ནས་ཕྱེ་ན་དེ་ཙམ་མོ། །
ངེས་ཚིག་ནི། སྒྲའི་རྒྱུད་དེ། བརྗོད་བྱའི་དོན་དེ་ཉིད་རྟོགས་བྱེད་ཀྱི་ཐབས་རྗོད་བྱེད་ཀྱི་སྒྲར་སྣང་ཞིང་སྒྲར་གྲགས་པའི་དོན་གྱིས་ན་སྒྲ་དང་ཚིགས་སུ་བཅད་པ་སོགས་གཞུང་གི་ཚོགས་རྒྱུན་ཆགས་པའམ། གླེང་གཞི་ལ་སོགས་པ་ལྔ་རྒྱུ་རྐྱེན་འབྲས་བུའི་ཚུལ་དུ་འབྲེལ་བས་ན་རྒྱུད་དོ། །གཞན་དུ་ན་བརྗོད་བྱ་ལ་རྒྱུད་ཀྱི་མིང་ཐོབ་པས་རྗོད་བྱེད་ལའང་རྒྱུད་ཅེས་བཏགས་སོ། །དབྱེ་ན། རྩ་བའི་རྒྱུད་དང༌། བཤད་པའི་རྒྱུད་གཉིས་ཏེ། དེ་གཉིས་ཀྱི་བསྟན་དོན་དབུ་ཞབས་ཀྱིས་བསྡུས་པའི་གཞུང་གི་དོན་རྣམས་ནི་རྣམ་དཔྱོད་མཆོག་དང་ལྡན་པ་རྣམས་ཀྱིས་གཞུང་དོན་ལ་ཕྱིན་ཅི་མ་ལོག་པའི་ཤེས་རབ་དྲི་མ་མེད་པས་བརྟགས་ཏེ་རྟོགས་པར་བྱ་བ་ཡིན་ལ། ཞིབ་པར་ནི་རིག་འཛིན་བརྒྱུད་པའི་མན་ངག་གི་གཞུང་ལ་འདྲིས་པར་བྱ་བ་ཤིན་ཏུ་གལ་ཆེ་བ་ལགས་སོ། །དེ་ལྟར་ཆོས་ཀྱི་རྒྱལ་པོ་སྨིན་གླིང་པ་ཡབ་སྲས་བརྒྱུད་པ་དང་བཅས་པའི་གསུང་གི་སྣང་བ་ལ་བརྟེན་རང་བློས་གང་དཔོགས་ཞུས་པ་ལགས་ན། འདི་ལ་མ་འབྲེལ་བ་དང༌། མ་ཚང་བ་དང༌། ཟློས་པ་དང༌། གཞུང་དོན་ལོག་པར་བཤད་པ་སོགས་ཀྱི་ཉེར་པ་གང་མཆིས། འཕགས་ཚོགས་རིག་པ་འཛིན་པའི་དགེ་འདུན་ཆོས་སྤྱན་ལྡན་པ་རྣམས་ཀྱི་སྤྱན་སྔར་བཤགས་ན། འཕྲལ་དང་ཡུན་གྱི་སྒྲིབ་རྐྱེན་དུ་མི་འགྱུར་བར་ཚངས་པ་དམ་པ་རྩལ་བར་མཛད་པ་དང༌། ལེགས་པར་བཤད་པའི་དགེ་ཚོགས་ཇི་སྙེད་པ་དེ་དག་གི་མཐུ་ལ་བརྟེན་ནས། སྤྱིར་རྒྱལ་བསྟན་རིན་པོ་ཆེ་དང༌། དགོས་སྔ་འགྱུར་ཡོ་ག་རྣམ་གསུམ་གྱི་བཤད་སྒྲུབ་ཀྱི་བསྟན་མཆོག་མི་ནུབ་སྲིད་མཐའི་བར་དུ་དར་ཞིང་རྒྱས་ལ་ཡུན་རིང་དུ་གནས་པ་དང༌། དེ་འཛིན་པའི་སྐྱེས་བུ་དམ་པ་རྣམས་སྐུ་ཚེ་མཛད་ཕྲིན་ཡར་ངོའི་ཟླ་བ་ལྟར་གོང་ནས་གོང་དུ་འཕེལ་བ་དང༌། རྒྱལ་ཁམས་སྤྱིར་ནག་ཕྱོགས་གདུག་པའི་རྩུབ་འགྱུར་ཞི་ཞིང་དཀར་ཕྱོགས་ཀྱི་ལྷ་རྣམས་ཀྱིས་སྲུང་བས་བདེ་སྐྱིད་དགེ་བཅུའི་དཔལ་གྱིས་རྫོགས་ལྡན་གྱི་དུས་བཞིན་འབྱོར་པ་དང༌། འདིར་འདུས་ཤིང་ཚོགས་པ་ཐམས་ཅད་དམ་ཚིག་མི་ཉམས་ཤིང་བསྐྱེད་རྫོགས་ཀྱི་ལམ་རིམ་པ་གཉིས་པོ་ལ་བརྟེན་ནས། གནས་སྐབས་སུ་གྲུབ་པ་བརྒྱད་དང༌། མཐར་ཐུག་རིག་འཛིན་རྣམ་བཞིའི་ལམ་ནས་མི་སློབ་པའི་ཟུང་འཇུག་སྐུ་བཞི་ཡེ་ཤེས་ལྔ་ཡི་བདག་ཉིད་ཁྱབ་བདག་རིགས་དྲུག་པའི་གོ་འཕང་ལ་དཀའ་བ་མེད་པར་སྦྱོར་བའི་ཐུགས་བསྐྱེད་ཡང་དག་པས་བསྔོ་བ་དང་སྨོན་ལམ་གྱིས་མཐའ་བརྒྱན་པར་ཞུ་ལགས། བླ་མ་ཡི་དམ་ལྷ་ཚོགས་དགོངས་སུ་གསོལ། །སོགས་དང་བསྟན་རྒྱས་སྨོན་ལམ་སོགས་ཇི་ལྟར་རིགས་པས་མཐའ་བརྒྱན་པར་བྱའོ། །མཁས་གྲུབ་ཀླུ་མཆོག་བྱེ་བས་ཉེར་བརྟེན་པའི། །གདོད་མའི་མགོན་པོའི་དགོངས་བཅུད་བདུད་རྩིའི་ཀླུང༌། །རྟོག་གེ་ངན་པས་རང་བཟོས་མ་རྙོག་པ། །རྣམ་གྲོལ་སྲོག་ཟུང་བརྟན་བྱེད་བཅུད་ལེན་རྨད། །ངེས་དོན་མཐར་ཐུག་གསང་མཆོག་ཏནྟྲ་ཆེ། །གང་དང་སུ་འབྲེལ་སྲིད་པ་ཐ་མ་སྟེ། །ས་རབ་རིག་པ་འཛིན་པ་མཆོག་ཡིན་ཞེས། །རྡོ་རྗེའི་ལུང་གིས་གྲུབ་པའི་བསྙོན་དུ་ཅི། །དེ་སླད་ཚད་མའི་གཞུང་འགྲེལ་ལ་བརྟེན་ནས། །མདོ་ཙམ་བསྡུས་འདིར་རང་གཞན་སྐྱེ་ཀུན་ཏུ། །ཟབ་གསང་ཐེག་མཆོག་སྙིང་པོའི་སྣོད་གྱུར་ཏེ། །དོན་གཉིས་མཐར་ཕྱིན་རྣམ་གྲོལ་མངོན་བྱེད་ཤོག །བཀྲ་ཤིས་མཆོག་སྩོལ་བླ་མ་ལྷག་པའི་ལྷས། །བཀྲ་ཤིས་བདེན་ཚིག་ཤིས་པའི་མེ་ཏོག་གིས། །བཀྲ་ཤིས་ཕྱོགས་དུས་ཀུན་ཏུ་ཁྱབ་གྱུར་ནས། །བཀྲ་ཤིས་རྟག་པ་དམ་པའི་མཆོག་གྱུར་ཅིག །ཅེས་པའང་སྔགས་བཙུན་རྡོ་རྗེ་དབང་མཆོག་དགྱེས་པ་རྩལ་གྱིས། ཤིང་བྱི་ཟླ་བ་བཞི་པའི་འཕེལ་ཕྱོགས་ཀྱི་ཚེས་བཅུ་ལ་བདེ་མཆོག་བཀྲ་ཤིས་དགེ་འཕེལ་གྱི་དབེན་སྤྱིལ་དུ་བྲིས་པ་དགེ།
༄༅། །རྒྱུད་བཤད་སྐབས་ཉེར་མཁོའི་དམ་ཚིག་གི་རྣམ་གྲངས་འཛིན་བདེ་བཞུགས།
༄༅། །ན་མོ་གུ་རུ་བཛྲ་པཱ་ཎི་ཡེ། འདིར་སྙིང་པོའི་རྒྱུད་བཤད་སྐབས་ཉེར་མཁོ་དམ་ཚིག་གི་རྣམ་གྲངས་བློ་ལ་འཛིན་རྒྱུར། གསང་སྔགས་རྡོ་རྗེ་ཐེག་པའི་ལམ་ཐམས་ཅད་ཀྱི་རྩ་བ་སྨིན་བྱེད་ཀྱི་དབང་དང༌། དེའི་སྲོག་དམ་ཚིག་ལ་ཐུག་པས། རྒྱུད་སྡེ་གོང་འོག་དང༌། སྔགས་གསར་སྙིང་གི་དགོངས་པ་མཐའ་ཡས་མོད།
འདིར་སྒྱུ་འཕྲུལ་གསང་བ་སྙིང་པོའི་བསྟན་དོན་ཅུང་ཟད་བཤད་ན། སྤྱིར་སློབ་དཔོན་སྒེག་པ་རྡོ་རྗེ། དམ་ཚིག་གི་ངོ་བོ། རྣམ་གྲངས། སྲུང་ཐབས། ཉམས་པའི་རྒྱུ། ཉམས་པའི་རྟགས༑ ཉམས་པའི་སྐྱོན། མ་ཉམས་པའི་ཡོན་ཏན། བསྐང་བའི་ཐབས། ཁེ་ཉན་གྱི་དཔེ། མདོ་བཞི་བཅས་སྤྱི་སྡོམ་བཅུའི་སྒོ་ནས་དམ་ཚིག་གསལ་བཀྲར་གསུངས་ཀྱང༌།
འདིར་བསྡུས་པའི་དབང་དུ་བྱས་ཏེ། ངོ་བོ། ངེས་ཚིགདབྱེ་བ། བསྲུང་ཚུལ། ཆེ་ཡོན་བཤད་པ་དང་ལྔ་ལས། དང་པོ་ངོ་བོ་ནི།
རྒྱུད་ཕྱི་མ་ལས། གང་ཞིག་ནན་ཏན་ལས་མི་འགོངས༑ ༑རྨི་ལམ་དུའང་དམ་ཚིག་བརྗོད། །དམ་བཅའ་བ་ནི་སྡོམ་པར་འདོད། །ཅེས་གསུངས་པས། གང་བསྲུང་བྱའི་དམ་ཚིག་རྣམས་ལས་ནམ་ཡང་མི་འདའ་བར་སྡོམ་བྱེད་ཀྱི་སེམས་པ་རྒྱུན་ཆགས་པ། གཉིད་དང་སེམས་གཡེང་བ་ལ་སོགས་པའི་སྐབས་སུའང་སྡོམ་པའི་ས་བོན་དང་བཅས་པའོ། །
གཉིས་པ་ངེས་ཚིག་ནི།
ས་མ་ཡའི་སྒྲ་ལས། དངོས་སུ་ཡལ་གམ་བཅས་པའི་ཐ་ཚིག་ལ་འཇུག་སྟེ། སྔོན་རང་གིས་ཇི་ལྟར་དམ་བཅས་པ་ལས་འདའ་བར་བྱ་བ་མ་ཡིན་པའི་ཕྱིར་དམ་ཚིག་ཞེས་བྱ་སྟེ། ཀུན་འདུས་ལས། འདའ་དཀའ་རྡོ་རྗེའི་དམ་ཚིག་གཏན་གྱི་གཉེར། །ཞེས་དང༌། ཧེ་རུ་ཀ་འདུས་པ་ལས། མི་འདའ་དམ་པ་མཆོག་གྱུར་པ། །འདས་པར་གྱུར་ན་ཚིག་པར་བཤད། །ཅེས་སོ། །
གསུམ་པ་དབྱེ་བ་ལ༑ དབྱེ་གཞི་དངོས་ཀྱི་རྣམ་གྲངས་དང༌། དེ་ལས་ཕྱི་པའི་རྣམ་གྲངས་གཉིས། དང་པོ་ལ། རྩ་བ་དང་ཡན་ལག་གཉིས་ལས། དང་པོ་ནི།
རྩ་རྒྱུད་གསང་བ་སྙིང་པོ་ལས། བླ་མེད་མི་སྤང་བླ་མ་བཀུར། །སྔགས་དང་ཕྱག་རྒྱ་རྒྱུན་མི་བཅད། །ཡང་དག་ལམ་དུ་ཞུགས་ལ་བྱམས། །གསང་བའི་དོན་ཕྱིར་སྨྲ་མི་བྱ། །འདི་དག་རྩ་བ་ལྔ་རྣམས་ཏེ། །སྒྲུབ་དང་བསྲུང་བའི་དམ་ཚིག་མཆོག །ཅེས་གསུངས་པ་ལྟར་ལྔ་ལས།
དང་པོ་བླ་མེད་མི་སྤང་བ་ནི།
ཡུལ་བླ་ན་མེད་པའི་བྱང་ཆུབ་ཀྱི་སེམས་ལྷག་པའི་བདེན་གཉིས་དབྱེར་མེད་ཀྱི་གནས་ལུགས་ཟབ་མོ་རྟོགས་ནས། སྒོ་གསུམ་ལྷ་ཡི་སྐུ་གསུམ་ཐུགས་ལས་མི་འདའ་བར་བྱེད་པ་སྟེ། འདིའི་དོན་ཅུང་ཟད་བཀྲོལ་ན། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སེམས་དང་ཡེ་ཤེས་ཀྱི་རང་སྣམ་ཙམ་ལས་གཞན་དུ་མ་དམིགས་ལ། དེའི་རྩ་བ་རིག་པ་བྱང་ཆུབ་ཀྱི་སེམས་ཡེ་ནས་འཆིང་གྲོལ་ལས་འདས་པ། དབྱིངས་དང་ཡེ་ཤེས་འབྲས་བུའི་དོན་དམ་སྟེ་དཀོར་བདུན་ངོ་བོ་ཉིད་རྒྱུར་ལྷུན་གྱིས་གྲུབ་པ་ལྷག་པའི་དོན་དམ་བདེན་པ་དང༌། དེ་ལས་ཤར་བའི་ཕུང་ཁམས་སྐྱེ་མཆེད་ཀྱི་ཆོས་རྣམས་སྐུ་དང་ཡེ་ཤེས་ཀྱི་རོལ་པར་ཡེ་ནས་གནས་པ་ལྷག་པའི་ཀུན་རྫོབ་སྟེ། བདེན་པ་དེ་གཉིས་ཀྱང་སྣང་སྟོང་ཕྱོགས་རེ་བ་མ་ཡིན་པར། ངོ་བོ་གསེར་དང་གསེར་གྱི་སེར་པོ་དང༌། གཡུ་དང་གཡུའི་སྔོན་པོ་བཞིན་དུ་དབྱེར་མེད་མཉམ་པ་ཉིད་དུ་གནས་པ་ནི་ལྷག་པའི་བདེན་པ་དབྱེར་མེད་ཅེས་བྱ། དེ་ཡང་ཐ་སྙད་ཙམ་དུ་དབྱེར་མེད་དུ་བརྗོད་ཀྱང་དེར་འཛིན་གྱི་བསམ་བརྗོད་ཐམས་ཅད་ཀྱི་ཡུལ་ལས་འདས་པས་སྤྱོད་ཡུལ་དང་བྲལ་བ་ཞེས་བྱ། དེ་ལྟ་བུའི་རང་སེམས་ཀྱི་ཆོས་ཉིད་གདོད་མ་ནས་རྣམ་པར་དག་པ་དེ་ནི་སངས་རྒྱས་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་ཆོས་ཀྱི་སྐུ་བདེ་བར་གཤེགས་པའི་སྙིང་པོ་སྟེ། སེམས་ཅན་ནས་སངས་རྒྱས་ཀྱི་བར་རང་བཞིན་འགྱུར་མེད་དུ་བཞུགས་པ་ནི་གནས་ལུགས་ཡང་དག་པའི་དཀོན་མཆོག་གསུམ་གྱི་རང་བཞིན་གང་བསྒྲུབ་བྱའི་ལྷ་དང་བླ་མ་སྔགས་དང་ཕྱག་རྒྱ་སོགས་ཐམས་ཅད་དེའི་ངང་དུ་འདུ་ཞིང་དེ་ལས་མ་འདས་ཏེ། ཡེ་ཤེས་གྲུབ་པ་ལས། དག་ཐོབ་བྲལ་བའི་སེམས་སངས་རྒྱས། །མི་འགྱུར་དྲི་མེད་ཆོས་དང་ནི༑ ༑ཡོན་ཏན་ལྷུན་རྫོགས་དགེ་འདུན་ཉིད། །ཡིན་ཕྱིར་རང་གི་སེམས་ཉིད་མཆོག །ཅེས་དང༌༑ དཔལ་རོང་ཟོམ་པ་ཆེན་པོས་ཀྱང༌། དཀོན་མཆོག་གསུམ་གྱི་རང་བཞིན་བྱང་ཆུབ་སེམས༑ ༑དེ་རྩོལ་བླ་མ་དེ་རྒྱ་ལྷག་པའི་ལྷ། །དེ་དབང་སྤྲུལ་པའི་འཁོར་ལོར་བཅས་པ་ལ། །ཞེས་གསུངས། དེ་ཉིད་རྟོགས་པ་དང་ཐོབ་པ་ལས་གོང་དུ་གྱུར་པའི་ལམ་དང་འབྲས་བུའི་ཆོས་གཞན་མི་སྲིད་པས་བླ་ན་མེད་པའི་སྒྲས་བསྟན། དེ་ལྟ་བུའི་བདེན་གཉིས་དབྱེར་མེད་ཀྱི་བྱང་ཆུབ་ཀྱི་སེམས་དེ་ཤེས་འཇུག་གི་སྦྱོར་བས་རང་རྒྱུད་ལ་བཟུང་ཞིང་མི་སྤང་བར་དམ་བཅའ་བ་སྟེ། ཇི་ལྟར་བཟུང་ཚུལ་ཡང༌། སྨོས་མ་ཐག་པའི་བདེན་གཉིས་དབྱེར་མེད་ཀྱི་དོན་ལྟ་བས་གཏན་ལ་ཕབས་ནས་རང་བཞིན་ཡོངས་ཤེས་ཀྱི་རྫོགས་རིམ་གྱི་ངང་དེ་ལས་མ་གཡོས་པར་སྒོ་གསུམ་སྐུ་གསུང་ཐུགས་ཀྱི་ཕྱག་རྒྱར་བསྒོམ་ཞིང༌། སྣང་སྤྱོད་ཐམས་ཅད་ཡེ་ཤེས་ཆེན་པོའི་རོལ་པར་ལམ་དུ་ཁྱེར་བ་སྟེ། དེ་ལྟར་ཤེས་ཤིང་ནུས་ན། གསང་སྔགས་རྡོ་རྗེ་ཐེག་པའི་དམ་ཚིག་ས་མ་ཡ་འབུམ་སྡེའང་དེའི་ནང་དུ་འདུ་སྟེ། པཎ་ཆེན་པདྨ་དབང་གི་རྒྱལ་པོས། མདོར་ན་རང་ལུས་རྡོ་རྗེ་གསུམ་ཤེས་ན། །སྔགས་ཀྱི་དམ་ཚིག་ས་ཡ་འབུམ་སྡེ་ཚང༌། །ཞེས་གསུངས། རྒྱུ་དེས་དོན་དམ་ཀུན་རྫོབ་ཀྱི་བྱང་ཆུབ་ཀྱི་སེམས་གཉིས་ཀྱང་བཟུང་བར་འགྱུར་ཏེ། དོན་དམ་མཐར་ཐུག་གནས་ལུགས་དག་མཉམ་བདེན་པར་དབྱེར་མེད་བཟུང་བའི་ཕྱིར་དང༌། སེམས་ཅན་ཐམས་ཅད་རྒུད་པ་ལས་སྐྱོབ་པའི་དོན་དུ་བདག་ཉིད་སངས་རྒྱས་སུ་འགྲུབ་པའི་བསམ་སྦྱོར་མི་གཏོང་བ་ནི་ཀུན་རྫོབ་སེམས་བསྐྱེད་ཡིན་པས། འདིར་མཐའ་ཡས་པའི་སེམས་ཅན་གྱི་དོན་རྟག་ཁྱབ་ཏུ་མཛད་པའི་སངས་རྒྱས་ཉིད་འགྲུབ་ངེས་པར་མཐོང་བས། དེ་ལས་ཕྱིར་ཕྱོགས་པ་དང་སེམས་ཞུམ་པ་དང་འཁོར་བར་སྐྱོ་བ་སོགས་དམན་ལམ་ཡིད་བྱེད་ཀྱི་དྲི་མ་གཏན་ཁེགས་སུ་འགྱུར་བས་རྒྱུ་མཚན་ཉིད་ཀྱི་ཐེག་པའི་སེམས་བསྐྱེད་ལས་ཁྱད་པར་དུ་འཕགས་སོ། །དེའི་ཕྱིར་ལྟ་བ་དེ་ལྟ་བུ་དང་ལྡན་པ་ལ་རྡོ་རྗེ་འཛིན་པ་ཞེས་བྱ་སྟེ། སྔགས་ཀྱི་དེ་ཁོ་ན་ཉིད་རྡོ་རྗེ་ལྟ་བུ་རང་རྒྱུད་ལ་བཟུང་ན་སྲིད་ཞིའི་རྒུད་པ་ཀུན་གྱི་ཕྱོགས་འཇོམས་པའི་ནུས་པ་དང་ལྡན་པའི་ཕྱིར། སྔགས་ཀྱི་དེ་ཁོ་ན་ཉིད་ལ་ཞུགས་པའི་གང་ཟག་ལས་དང་པོ་པའང་ཕྱིར་མི་ལྡོག་པའི་བྱང་སེམས་དང་སྐལ་བ་མཉམ་པར་གསུངས་ཏེ། རྡོ་རྗེ་རྩེ་མོ་ལས། ཇི་སྲིད་ས་བརྒྱད་མ་ཐོབ་བར། །དེ་སྲིད་ཐེག་པ་དམན་པས་འཇིགས། །གསང་ཆེན་ཐེག་པ་འདི་རུ་ནི། །གཞུག་པ་གང་དང་གང་ཡིན་པ། །དེ་ནི་རྒྱལ་སྲས་ས་པའོ། །ཞེས་སོ། །འདི་ལྟ་བུའི་རང་བཞིན་ཡོངས་ཤེས་ཀྱི་ལྟ་བའི་དམ་ཚིག་གི་རྩིས་ཟིན་ན་ཉོན་མོངས་པ་དང༌། ལས་སོགས་གང་གིས་ཀྱང་གོས་པར་མི་འགྱུར་ཏེ། རྒྱུད་ལས༑ བླ་མེད་ཐེག་པར་རབ་ངེས་ན། །ཉོན་མོངས་ལས་རྣམས་ཀུན་སྤྱད་ཀྱང༌། །བྱས་ལ་མི་སོགས་ཚོགས་འགྱུར་ཏེ། །ཚུལ་ཁྲིམས་སྡོམ་པ་ཕུན་སུམ་ཚོགས། །ཞེས་གསུང༌། འདིར་འོག་མའི་འདུལ་སྡོམ་སོགས་ཀུན་ཀྱང་ཚང་ཞིང་རྣམ་པར་དག་པའང༌། བླ་མེད་མཆོག་གི་དམ་ཚིག་ཏུ། །འདུལ་བའི་དབང་གིས་ཚུལ་ཁྲིམས་དང༌། །ཇི་སྙེད་སྡོམ་པ་བསམ་ཡས་པ། །མ་ལུས་ཀུན་འདུས་རྣམ་པར་དག །ཅེས་སོ། །ཐབས་ཤེས་ཁྱད་པར་ཅན་འདི་ལྟ་བུས་ཟིན་པའི་ལམ་ཀུན་ནི་བླ་མེད་རྡོ་རྗེ་ཐེག་པའི་མྱུར་ལམ་ཟབ་མོ་ཡིན་གྱི། དེ་ལས་གཞན་དུ་གྱུར་པ་རྣམས་ནི་ལམ་གྱི་གཟུགས་བརྙན་དུ་འགྱུར་བས། རྒྱུད་དོན་གྱི་དངོས་པོ་བཅུ་སོགས་ཐམས་ཅད་འདིའི་སྟེང་དུ་གནད་དྲིལ་ནས་ཉམས་སུ་ལེན་ཤེས་པ་གལ་ཆེའོ། །མདོར་ན་དམ་ཚིག་གསལ་བཀྲ་ལས། རང་ལུས་རྒྱལ་བའི་ཕྱག་རྒྱ་ཆེ། །སེམས་ཅན་ཁམས་ཀྱང་དེར་ཤེས་ཤིང༌༑ ༑སྣང་སྟོང་དབྱེར་མེད་རྡོ་རྗེའི་སྐུ། །བྱས་མཐོང་ཟོས་པ་ཐམས་ཅད་ཀྱང༌། །སེམས་ཕྱིར་གང་ཡང་བྱས་སྣང་མེད། །དུས་གསུམ་རྒྱུན་དུ་མ་དྲན་ན། །ཐེག་ཆེན་སྔགས་པར་ཅི་ཡིས་ཚུད། །ཅེས་དང༌། རྒྱུད་ལས། མཉམ་ལ་མཉམ་པར་སྦྱོར་བ་ཡི། །མཉམ་པའི་དམ་ཚིག་ལ་གནས་ན། །མཉམ་རྫོགས་ཆེན་པོ་ཐོབ་པར་འགྱུར། །འདས་ན་སངས་རྒྱས་མ་ཡིན་ནོ༑ ༑ཞེས་གསུངས། འདི་གལ་ཆེ་བས་ཅུང་ཟད་བཀྲོལ་ནས་བཤད་པ་ཡིན་ལ།
གཉིས་པ་བླ་མ་བཀུར་བ་ནི།
ཡུལ་ཀུན་གྱིས་དམ་པར་བཀུར་ཞིང་བཀའ་དྲིན་ཅུང་ཟད་ཐོབ་པ་སྤྱི་དང༌། རབ་བྱུང་གི་མཁན་པོ་ལྟ་བུ་འདྲེན་པའི་དང༌། དམ་ཚིག་འབོག་ཅིང་དབང་བསྐུར་བ་པོ་དམ་ཚིག་དབང་གི་དང༌། བཤགས་ཡུལ་དུ་གྱུར་པ་ཉམས་ཆག་སྐོང་བའི་དང༌། ཆོས་འཆད་པའི་སློབ་དཔོན་ལྟ་བུ་ཤེས་རྒྱུད་འགྲོལ་བའི་དང༌། ཟབ་ཁྲིད་སོགས་མན་ངག་སྟོན་ཅིང་ལུས་འབོག་པ་པོ་མན་ངག་ལུང་གི་སློབ་དཔོན་ཏེ། གསལ་བཀྲ་ལས། སྤྱི་དང་འདྲེན་དང་དམ་ཚིག་དབང༌། །ཉམས་ཆག་བསྐང་དང་ཤེས་རྒྱུད་འགྲོལ། །མན་ངག་ལུང་གི་སློབ་དཔོན་དྲུག །ཅེས་སོ། །དེ་རྣམས་བཀུར་ཚུལ་ཡང་རིམ་པ་བཞིན་དུ། ཡུལ་ལ་དབང་བའི་རྒྱལ་པོ་དང༌། །ཁུ་བོ་ཕ་དང་མ་དང་མིག །སྙིང་བས་ལྷག་པའི་ཚུལ་གྱིས་སོ། །ཞེས་གསུངས །ཁྱད་པར་དུ་དབང་བསྐུར། རྒྱུད་བཤད། མན་ངག་ནོད་པ་གསུམ་ནི་བཀའ་དྲིན་གསུམ་ལྡན་གྱི་བླ་མ་ཡིན་པས། སངས་རྒྱས་ལས་ཀྱང་ལྷག་པའི་མོས་གུས་ཀྱིས་རབ་བསྒྲུབ་པ། འབྲིང་ཞབས་ཏོགཐ་མ་ཟང་ཟིང་གི་སྒོ་ནས་ཅི་མཉེས་དང་ཐུགས་ཅི་ཟིན་བྱ། གསུང་གི་ཟུར་ཡང་མི་བཅག་བསྐྱེད་རྫོགས་སོགས་གང་སྒོམ་ཡང་བླ་མའི་སྐུ་གསུམ་ཐུགས་རྡོ་རྗེའི་རང་བཞིན་དུ་ཤེས་པར་བྱ་དགོས་ཏེ། རྡོ་རྗེ་ཐེག་པའི་ལམ་གྱི་རྩ་བ་གཅིག་པུར་མ་ཟད། ཁེ་ཉན་ཤིན་ཏུ་ཆེ་བས་དམ་ཚིག་གི་གཞུང་ཆེན་པོ་གཞན་རྣམས་ནས་ཀྱང་རྩ་བའི་ལྟུང་བ་དང་པོ་དེར་འཇོག་པར་མཛད་པ་ཡིན་ནོ། །
གསུམ་པ་སྔགས་དང་ཕྱག་རྒྱ་རྒྱུན་མི་བཅད་པ་ལ། གཉིས་ཀྱི་སྔགས་ལ།
ངོ་བོ་ནི་ཐབས་ཤེས་ཀྱི་ཡི་གེ་ཨཱ་ལི་ཀཱ་ལིར་འདུས་ཤིང་གྲུབ་པ་བཞིའི་བྱིན་གྱིས་བརླབ་པའི་ནུས་མཐུ་ཅན་དུ་གྱུར་པ་སྟེ། གྲུབ་པ་བཞི་ནི། ཆོས་ཉིད་ངོ་བོས་གྲུབ་པ་ཡི་གེ་ཐམས་ཅད་སྟོང་ཆེན་མཉམ་པ་ཉིད་ཀྱི་ངོ་བོ་ཅན་དུ་ཡེ་ནས་གྲུབ་པ། ཆོས་ཅན་རང་བཞིན་གྱིས་གྲུབ་པ་རང་རང་ངོ་བོ་ཐུན་མོང་མིན་པར་སྣང་བའི་རང་བཞིན་བསླུ་མེད་དུ་གྲུབ་པ། བྱིན་གྱིས་བརླབས་ཀྱིས་གྲུབ་པ་སངས་རྒྱས་རྣམས་ཀྱི་ཡི་གེ་གཅིག་ནས་མང་པོའི་རབ་གྱི་སྔགས་རྣམས་སུ་ཡེ་ཤེས་ཉིད་རྣམ་པར་འཕྲུལ་བ་ལས་གྲུབ་པ། ནུས་པའི་མཐུས་གྲུབ་པ་སྨན་དང་ནོར་བུ་བཞིན་དུ་སྔགས་དེ་དག་ལ་དངོས་གྲུབ་སྒྲུབ་པའི་ནུས་པ་ཐོགས་མེད་མི་བསླུ་བར་ཡོད་པའོ། །ངེས་ཚིག་ནི་མཎྟྲའི་སྒྲ་ལས་ཡིད་ཤེས་བདེ་མྱུར་དུ་སྐྱོབ་པའི་དོན་གྱིས་སྔགས་སོ། །དབྱེ་ན་གསང་སྔགས་རིགས་སྔགས་གཟུང་སྔགས་གསུམ་དུ་དབྱེ་བ་སོགས་ཡོད་ཀྱང༌། འདིར་རྩ་བ་བསྐྱེད་དང་ལས་སྔགས་དང༌། ཞེས་པ་ལྟར་གསུམ་ལས། རྒྱུ་མ་ནོར་བ་རྩ་བའི་སྔགས། གཞལ་ཡས་ཁང་བསྐྱེད་པའི་ས་བོན་བྷྲཱུྃ་ཡིག་དང༌། ལྷ་བསྐྱེད་པ་ལ་ཞི་བར༑ ཨ་ཀ་ཁ་ག་གྷ་ང་སོགས་ཡི་གེ་འཁོར་ལོའི་ས་བོན་དང༌། ཧཱུྃ་མཱུྃ་སོགས་རིགས་ཀྱི་ས་བོན་གཉིས། ཁྲོ་བོ་ལ། ཧཱུྃ་ཧ་ཧེ་ཕཊ་བྷྱོ་ཞེས་པའོ། །བསྐྱེད་པ་རྐྱེན་གྱི་སྔགས། ས་བོན་བོར་བའི་བསྐྱེད་སྔགས་རྐྱང་པ་སྟེ། བཛྲ་དྷྲཱིཀ྄་སོགས་དང༌། བཛྲ་ཤྲཱི་ཧེ་རུ་ཀ་ཧཱུྃ་སོགས་སོ། །བཟླས་པ་ལས་ཀྱི་སྔགས་རྩ་སྔགས་བསྐྱེད་སྔགས་སྦྲེལ་ནས་ཛབ྄་ཏུ་བཟླ་བའོ། །དེ་ཉིད་རྫོགས་རིམ་དང་སྦྱར་ན། ཆོས་སྐུ་བདེ་ཆེན་གྱི་ཐིག་ལེ་གདོད་ནས་རང་ཆས་སུ་བཞུགས་པ་རྒྱུ་མ་ནོར་བ་རྩ་བའི་སྔགས། དེ་ལ་གནད་དུ་བསྣུན་པའི་ཐབས་ཀྱི་བྱེད་རྩོལ་ནི་བསྐྱེད་པ་རྐྱེན་གྱི་སྔགས། དེ་བཟླ་ཞིང་སྒོམ་པ་ལས་ཀྱི་སྔགས་སོ། །ཕྱག་རྒྱ་ལ། ངོ་བོ་རིག་པ་ཕྱག་རྒྱ་བཞི་རྫོགས་ཀྱི་ལྷའི་སྐུར་གསལ་བ་ལས་མི་འདའ་བ། ངེས་ཚིག་མུ་དྲའི་སྒྲ་ལས་འདེབས་ཤིང་མཚོན་པར་བྱེད་པའམ། ཕྱག་རྒྱ་བཞིས་རྒྱས་བཏབ་པ་ལས་འདའ་བར་དཀའ་བའི་ཕྱིར་ཕྱག་རྒྱའོ། །དབྱེ་ན་སྤྱིར་རྟོག་ཚོགས་ཡེ་ནས་ལྷའི་དཀྱིལ་འཁོར་དུ་གནས་པ་རང་བཞིན་གྱི་ཕྱག་རྒྱ། དེའི་དོན་ལ་ཤེས་རབ་ཀྱི་མིག་གིས་བལྟ་ཞིང་སྒྲོ་འདོགས་གཅོད་པ་ལྟ་བའི་ཕྱག་རྒྱ། རང་འབྲས་མངོན་དུ་གྱུར་པ་འབྲས་བུའི་ཕྱག་རྒྱ་སྟེ་གསུམ་དང༌། བྱེ་བྲག་ལྷག་པ་ཏིང་ངེ་འཛིན་གྱི་དབང་དུ་བྱས་ན། དམ་ཚིག་ལས་དང་ཆོས་དང་ནི། །སྐུ་ཉིད་ཕྱག་རྒྱ་ཆེན་པོ་བཞི། །ཞེས་གསུངས་པས། རང་ལུས་ལྷའི་སྐུར་གསལ་བ་སྐུ་ཕྱག་ཆེན། ཐུགས་ཀ་སོགས་རང་རང་གི་ས་བོན་བསམ་ཞིང་ཚིག་ངག་ཏུ་བརྗོད་པ་གསུང་ཆོས་རྒྱ། ཕྱག་མཚན་འཛིན་པའི་ཕྱག་རྒྱ་བཅའ་ཞིང་དེ་ལྟར་བསམ་པ་ཐུགས་དམ་རྒྱ། ཕྱག་རྒྱ་བཅས་ནས་མདུན་དུ་བསྒྱུར་ཞིང་དགྲོལ་བ་དང་དོན་དམིགས་པ་ཕྲིན་ལས་ལས་རྒྱ་སྟེ། ཕྱི་མ་གསུམ་ལ་བཅའ་བསམ་སོགས་གཉིས་རེར་ཕྱེས་པས་ཕྱག་རྒྱ་བདུན་རྫོགས་སུའང་འགྱུར་རོ། །དེ་ཉིད་རྫོགས་རིམ་དང་སྦྱོར་ན། སྟེང་སྒོ་གཏུམ་མོའི་ཙཎྜ་ལི་ནི་དམ་ཚིག་གི་ཕྱག་རྒྱ། འོག་སྒོ་ཕྱག་རྒྱ་གསུམ་ནི་ལས་ཀྱི་ཕྱག་རྒྱ། སྒྱུ་ལུས་སྙིང་རྗེ་ཆེན་པོ་ཆོས་ཀྱི་ཕྱག་རྒྱ། རྣམ་པར་མི་རྟོག་པ་རང་བཞིན་གྱི་ཡེ་ཤེས་ནི་ཕྱག་རྒྱ་ཆེན་པོ་ཞེས་བྱའོ། །དེ་གཉིས་རྒྱུན་མི་བཅད་པར་ཇི་ལྟར་བཟུང་བའི་ཚུལ་ནི། རབ་ཀྱིས་ཆུ་བོའི་རྒྱུན་བཞིན་ནམ། །ཉིན་གསུམ་མཚན་གསུམ་གཉིས་གཅིག་ཏུ། །མ་ཡེངས་ཙམ་དུ་ངང་གིས་བཟླ། །འབྲིང་གི་ཟླ་གཅིག་དུས་དྲུག་དང༌། །དུས་བཞིའི་བར་དུ་མི་བཅད་ཅིང༌། །ཐ་མ་བྱ་བའི་རྣལ་འབྱོར་པས། །ཟླ་རེའམ་ར་བའི་དུས་དག་ཏུ། །བརྩོན་པས་འབད་དེ་མི་བྱེད་ན། །བྱང་ཆུབ་ས་བོན་བརླག་པ་ཡིན། །ཚོགས་དང་གཏོར་མའང་དེ་བཞིན་ཏེ༑ ༑ཐ་ན་ལོ་ཟླར་མི་འདའ་འོ། །ཞེས་གསུངས་པ་བཞིན་ནོ། །
བཞི་པ་མཆེད་ལ་བྱམས་པ་ནི། །
མཐའ་ཡས་སེམས་ཅན་རང་རིག་ཕྱིར། །གང་ཡང་བདག་ལས་གཞན་མིན་དང༌། བདེ་གཤེགས་སྙིང་པོའི་སྤུན་ཡིན་ཕྱིར། །མ་འོངས་སངས་རྒྱས་རང་བཞིན་ནི། །སྤྱི་ཡི་མཆེད་དེ་ཕ་ཚན་བཞིན། །སངས་རྒྱས་ཆོས་ཞུགས་རིང་བ་དང༌། །ལྟ་སྤྱོད་མཐུན་པ་ཉེ་བར་བཤད། །ཕ་གཅིག་དམ་ཚིག་ནང་འདྲེས་པ། །ཞེས་པས་སྤྱིའི་མཆེད་སེམས་ཅན་ཐམས་ཅད། རིང་བའི་མཆེད་བསྟན་པ་ལ་ཞུགས་སོ་ཅོགཉེ་བའི་མཆེད་སྔགས་ཀྱི་ཐེག་པར་ཞུགས་པ། འདྲེས་པའི་མཆེད་བླ་མ་གཅིག་གིས་བསྡུས་པ་ཕ་གཅིག་པའི་སྤུན་དང༌། དེའི་ཤུགས་ཀྱིས་དཀྱིལ་འཁོར་གཅིག་གིས་བསྡུས་པ་མ་གཅིག་གི་སྤུན་ལྟ་བུ་སྟེ། དེ་ལས་ཕྱི་མ་གསུམ་ནི་ཡང་དག་ལམ་དུ་ཞུགས་པའི་མཆེད་ཐུན་མིན་ཏེ། འདི་ནས་བྱང་ཆུབ་ཀྱི་བར་དུ་མེ་མར་དང་སྡོང་བུ་བཞིན་དུ་འགྲོགས་དགོས་པས། ཐ་ན་རྩེད་མོ་ཙམ་དུའང་ངན་སེམས་དང་དཔྱ་སེམས་སོགས་མི་བྱ་ཞིང༌། རྟག་ཏུ་ཕན་འདོགས་པའི་ལྷག་བསམ་གྱིས་བརྩེ་གདུང་རྒྱུན་མི་ཆད་པར་བྱའོ། །
ལྔ་པ་གསང་བ་མི་སྨྲ་བ་ནི།
གང་ལ་གསང་བའི་ཡུལ། དམ་ཉམས་དམ་ལས་ལོག་པ་དང༌། །དམ་མེད་དཀྱིལ་འཁོར་མ་མཐོང་དང༌། །འདྲེས་དང་མ་འདྲེས་ཐམས་ཅད་ལ། ཞེས་སོ། །ཇི་ལྟར་གསང་བའི་ཚུལ། སྤྱིར་གསང་སྔགས་ཀྱི་ཚིག་དོན་སོགས་སྣོད་མ་ཡིན་པ་ལ་གསང་བར་བྱ་བ་སྟེ༑ གང་གསང་བའི་དངོས་པོ། སྤྱི་དང་བར་གསང་བཞི་བཞི་དང༌། །འོས་དང་གཉེར་གཏད་རྣམ་པ་བཅུ། །ཞེས་སོ། །དེ་ལས་སྤྱི་གསང་བཞི་ནི། ལྟ་ཟབ་སྤྱོད་པ་བརླང་པོ་དང༌། །ལྷའི་མིང་གཟུངས་དང་གྲུབ་རྟགས་གསང༌། །ཞེས་པས། ལྟ་ཟབ་ནི་ཐེག་དམན་སོགས་བློ་དམན་པ་དང༌། སྤྱོད་པ་ནི་འདྲེས་པ་རྣམས་དང༌། ཡི་དམ་གྱི་ལྷ་སྔགས་གྲུབ་རྟགས་ནི་མ་འདྲེས་པ་ལ་བསྟན་ན་དམ་ཚིག་ཉམས། འདྲེས་པར་བསྟན་ནའང་དངོས་གྲུབ་ཉམས་པའི་རྒྱུར་གསུངས་པས་ཐམས་ཅད་དུ་གསང་བར་བྱའོ། །བར་གསང་བཞི་ནི། བསྒྲུབ་པའི་གནས་དུས་གྲོགས་དང་རྫས༑ ༑བར་དུ་གསང་ལ་སྒྲུབ་པ་བྱ། །ཞེས་གསུངས་པས་དེ་བཞི་པོ་སྒྲུབ་པ་ཐོན་པའི་བར་དེ་སྲིད་དུ་གསང་དགོས་ཏེ་མ་གསང་ན་དངོས་གྲུབ་འཕྲལ་དུ་ཐོབ་པ་ལ་གེགས་བྱེད། གསང་བར་འོས་པ་ནི། གཞན་མ་དད་པ་སྐྱེ་བར་འགྱུར་བའི་རྫས་དང་སྤྱོད་པ་ཐམས་ཅད་དང༌། གསང་བར་གཉེར་གཏད་པ་ནི། སློབ་དཔོན་དང་མཆེད་ཀྱིས་གསང་བར་གདམས་པ་སྟེ། ཞི་རྒྱུད་ལས། གཞན་ཡང་སློབ་དཔོན་མཆེད་ལྕམ་གྱིས། །གསང་བར་བསྒྲགས་དང་གནས་སྐབས་སུ། །དེ་ལྟར་འོས་པ་ཤིན་ཏུ་གསང༌། །ཞེས་སོ། །དེ་དག་གཞན་ལ་སྟོན་པ་དང་སྨྲ་བར་བྱ་བ་མ་ཡིན་ནོ། །འདི་ལྔ་ནི་ལྗོན་ཤིང་གི་རྩ་བ་ལྟར་ཡོན་ཏན་གྱི་རྟེན་གཞི་ཡིན་པས་རྩ་བ་ལྔ་ཞེས་བྱ་སྟེ། དེ་ལས་བྱང་སེམས་དང་སྔགས་རྒྱ་གཉིས་སྒྲུབ་པའི་དམ་ཚིགགཞན་གསུམ་བསྲུང་བའི་དམ་ཚིག་དང༌། ཡང་རྩ་བ་གསུམ་དུ་བསྡུ་ན། བླ་མ་དང་མཆེད་ལ་སྲུང་བ་སྐུ། སྔགས་རྒྱ་གསུང། གསང་བ་དང་བྱང་སེམས་གཉིས་ཐུགས་གྱི་དམ་ཚིག་ཏུ་འདུ་བ་ཡིན་ནོ། །
གཉིས་པ་ཡན་ལག་གི་དམ་ཚིག་ལ། མི་སྤང་པ་ལྔ་དང༌། མི་དོར་བ་ལྔ་ལས༑ དང་པོ་ནི།
རྩ་རྒྱུད་ལས། གཏི་མུག་ཆགས་དང་ཞེ་སྡང་དང༌། །ང་རྒྱལ་ཕྲག་དོག་མི་སྤང་ངོ། །ཞེས་གསུངས་ཏེ། འདི་ལ་དབྱེ་ན། གསལ་བཀྲ་ལས། ཡང་དག་དུག་ལྔ་ལོག་དུག་ལྔ། །ཞེས་པས་ཡང་ལོག་གཉིས་ཀྱི། ཡང་དག་པའི་དུག་ལྔ་ནི། ཆོས་ཐམས་ཅད་མཉམ་པ་ཉིད་དུ་རྟོགས་པས་ལྟ་བ་ལ་ཕྱོགས་རིས་དང་སྤྱོད་པ་ལ་བླང་དོར་གྱིས་འབྱེད་པ་མེད་པའི་གཏི་མུག དམིགས་མེད་ཀྱི་སྙིང་རྗེས་འགྲོ་ལ་ཆགས་པའི་འདོད་ཆགས། རིག་པ་ཡེ་ཤེས་ཀྱིས་ལོག་རྟོག་འཇོམས་པའི་ཞེ་སྡང༌། མཉམ་ཉིད་ཀྱི་ལྟ་བ་གཤོངས་སུ་མི་འབེབས་པའི་ང་རྒྱལ། མཉམ་ཉིད་ཀྱི་ཀློང་དུ་གཉིས་འཛིན་མི་ཤོང་བའི་ཕྲག་དོག་སྟེ། རྟོགས་གོམས་ཀྱི་སྦྱོར་བས་མི་སྤང་བའོ། །ལོག་པའི་དུག་ལྔ་མི་སྤང་བ་ནི། ཉོན་མོངས་པའི་རང་བཞིན་ཤེས་ན། སྤང་བྱའི་རྫས་མ་གྲུབ་པའི་ཕྱིར་སྨིག་རྒྱུ་ལ་ཆུ་རགས་མི་དགོས་པ་བཞིན་དང༌། སྐྱེད་རྫོགས་ཟབ་མོའི་ཐབས་ཀྱིས་ཟིན་ན་མི་འཆིང་བར་རྣམ་པར་གྲོལ་བའི་ལམ་ཡིན་པའི་ཕྱིར༑ དཔེ་རྨ་བྱ་དུག་གིས་མི་གནོད་པ་བཞིན་དང༌། ཡེ་ནས་རྣམ་སྣང་སོགས་རིགས་ལྔའི་རང་བཞིན་ཡིན་པས་མི་སྤང་སྟེ། དཔེ་སྣུམ་འདོད་པས་ཏིལ་ལ་དོ་གལ་བྱེད་པ་བཞིན་ནོ། །དེས་ཐབས་ཀྱི་ལམ་ཟབ་མོ་ལ་ངེས་ཤེས་སྐྱེ་ཞིང་ཆོས་ཉིད་ཟབ་མོ་རྟོགས་པ་ལ་བློ་མྱུར་བའི་དགོས་པ་ཡོད་དེ་ཐ་མལ་རང་མཚན་དུ་ཞེན་པས་ནི་མ་ཡིན་ནོ། །
གཉིས་པ་མི་དོར་བ་ལྔ་ནི།
དཀར་རྩི་དམར་རྩི་དྲི་ཤ་ཆེན། །དག་པའི་སྣོད་ཆུ་མི་འདོར་རོ༑ ༑ཞེས་པས། བྱང་སེམས་དཀར་དམར་དྲིན་ཆེན་དྲི་ཆུ་ཤ་ཆེན་གྱི་དྭངས་མ་སྟེ་ལྔ་པོ། ཅིའི་ཕྱིར་མི་དོར་ན། སྒེག་པའི་གཞུང་ལས། གྲུབ་པ་བཞི་དང་ནད་ལྔ་བསལ། །ཐུན་མོང་དགོངས་པ་ལྔ་དོན་གཉེར། །གཙང་རྨེའི་རྟོག་པ་གཞོམ་ཕྱིར་བླང༌། །ཞེས་གསུངས་ཏེ། གྲུབ་པ་བཞི་ནི། ཆོས་ཉིད་ངོ་བོར་གྲུབ་པ་བདུད་རྩི་ལྔ་སོགས་གཙང་རྨེ་མེད་པར་རང་བཞིན་མཉམ་པ་ཉིད་དུ་གནས་པ་སྟེ། ཐལ་རྒྱུད་ལས། དངོས་པོ་མ་ལུས་སེམས་ཉིད་ཕྱིར། །མཚན་ཉིད་བྲལ་བ་ཆོས་ཀྱི་དབྱིངས། །ཞེས་སོ། །ཆོས་ཅན་རང་བཞིན་གྱིས་གྲུབ་པ་ཇི་ལྟར་སྣང་བའི་ཆོས་ཐམས་ཅད་རང་བཞིན་གྱིས་དག་པ་རིགས་ལྔ་ཡེ་ཤེས་ལྔ་སོགས་སུ་གནས་པ་སྟེ། རང་བཞིན་མེད་པ་ཡེ་ཤེས་ལྔ། །བྱེད་པ་མེད་པར་སྣང་བའོ། །ཞེས་སོ། །ནུས་པའི་མཐུས་གྲུབ་པ་དེ་དག་ལ་བརྟེན་ནས་མཆོག་ཐུན་གྱི་གྲུབ་གཉིས་སྒྲུབ་ནུས་པ་སྟེ། ཤེས་རབ་ཏིང་འཛིན་ཐབས་དག་གིས། །ནུས་མཐུ་ངེས་པར་འབྱིན་པར་འགྱུར། །ཞེས་སོ༑ ༑བྱིན་གྱིས་བརླབས་ཀྱིས་གྲུབ་པ་དམ་རྫས་རྣམས་སྔོན་དཔལ་ཆེན་པོས་བྱིན་གྱིས་བརླབས་པའི་དབང་གིས། དེ་ཉིད་བརྟེན་པའི་དམ་ལྡན་གྱི་སྒྲུབ་པ་པོ་རྣམས་ལ་མ་མོ་མཁའ་འགྲོ་རྣམས་དགྱེས་ཤིང་འདུ་བས་བྱིན་གྱིས་རློབ་ཅིང་སྒྲུབ་པའི་གྲོགས་མཛད་པས་དངོས་གྲུབ་མྱུར་དུ་འགྲུབ་པའི་དགོས་པ་ཡོད་དེ། འདི་ལྟའི་ལམ་ལ་གང་གནས་པ། །ཕྱོགས་དུས་ཀུན་ནས་བྱིན་གྱིས་རློབ། །ཅེས་གསུངས་པའི་ཕྱིར་རོ། །ནད་ལྔ་ཇི་ལྟར་སེལ་ན། དྲི་ཆེན་གྱིས་དུག་ནད། དྲི་ཆུས་གག་པ། རཀྟས་གྲང་བ། ཤ་ཆེན་གྱིས་མཛེ་ནད། བྱང་སེམས་ཀྱིས་ཚ་བའི་ནད་རྣམས་སེལ་ལོ། །ཐུན་མོང་གི་དགོས་པ་ནི་རང་བཞིན་གྱིས་ནུས་པ་ལྔ་ཡོད་དེ། དྲི་ཆེན་གྱིས་ཚེ་རིང༌། དྲི་ཆུས་སྐད་སྙན། ཤ་ཆེན་གྱིས་མཐུ་ཆེ། རཀྟས་མདངས་གསལ། བྱང་སེམས་ཀྱིས་མི་བརྗེད་པའི་གཟུངས་ཐོབ་པའོ། །མཆོག་གི་དགོས་པ་ཡང་རིགས་དང་ཡེ་ཤེས་དང་སྐུ་ལ་སོགས་པ་ལྔ་ལྔ་འགྲུབ་སྟེ། དྲི་ཆེན་གྱིས་བུདྡྷའི་རིགས་ཆོས་དབྱིངས་ཡེ་ཤེས་ཆོས་ཀྱི་སྐུ། དྲི་ཆུས་ལས་ཀྱི་རིགས་བྱ་གྲུབ་ཡེ་ཤེས་སྤྲུལ་པའི་སྐུ། ཤ་ཆེན་གྱིས་རིན་པོ་ཆེའི་རིགས་མཉམ་ཉིད་ཡེ་ཤེས་རྡོ་རྗེའི་སྐུ། རཀྟས་པདྨའི་རིགས་སོར་རྟོག་ཡེ་ཤེས་མངོན་བྱང༌། བྱང་སེམས་ཀྱིས་རྡོ་རྗེའི་རིགས་དང་མེ་ལོང་ཡེ་ཤེས་ལོངས་སྤྱོད་རྫོགས་པའི་སྐུ་འགྲུབ་བོ། །དེ་ལྟར་མཆོག་ཐུན་གཉིས་སྒྲུབ་བྱེད་ཀྱི་རྫས་ཡིན་པ་དང་གཙང་རྨེའི་རྟོག་པ་གཞོམ་པའི་ཕྱིར་དང་དུ་བླང་བར་བྱ་བ་སྟེ། དེ་ལྟར་ཡན་ལག་གི་དམ་ཚིག་བཅུ་པོ་དག་པ་གསུམ་དང་མཉམ་པ་བཞིའི་དགོངས་སྤྱོད་ལས་མ་གཡོས་པའི་ངང་ནས་མི་སྤང་བ་དང་དུ་བླང་བར་བྱའོ། །
གཉིས་པ་དེ་ལས་དབྱེ་བའི་རྣམ་གྲངས་ལ་གཉིས། སུམ་བརྒྱ་དྲུག་ཅུར་དབྱེ་བ་དང༌། མཐའ་ཡས་པར་བསྟན་པའོ། །དང་པོ་ནི།
རྩ་བའི་དམ་ཚིག་ལྔ་ལ་ནི། །གཅིག་ལའང་གཉིས་དང་བཅུ་ཕྲག་གསུམ། །ཡན་ལག་དམ་ཚིག་ལྔ་ཉིད་ལས། །གཅིག་ལའང་བཅུ་ཕྲག་གཉིས་སུ་དབྱེ། །ཞེས་གསུངས་ཏེ། འདི་ལ་སློབ་དཔོན་ཧཱུྃ་ཀ་ར། རྡོ་རྗེ་བཞད་པ། པད་འབྱུང༌། བི་མ༑ ཛྙ་ན་ཀུ་མ་ར་སྟེ་བཞེད་པ་མི་འདྲ་བ་ལྔ་ཡོད་པར་བཤད་ལ། ད་ལྟའི་དུས་སུ་མཐོང་བ་སློབ་དཔོན་སྒེག་པ་རྡོ་རྗེའི་གཞུང་དམ་ཚིག་ཕྲ་རྒྱས་དང་གསལ་བཀྲ་གཉིས་ལས། སྔ་མའི་བཞེད་པ་རྩ་བ་ལ་བརྒྱ་དྲུག་ཅུ་དང༌། ཡན་ལག་ཉིས་བརྒྱའི་གྲངས་སུ་དབྱེ་ཚུལ་ནི་སྤྱི་དོན་ཞལ་ལུང་དང་ཁྱད་པར་གཡུང་ཊཱིཀ་དུ་གསལ་བ་བཞིན་ལ། འདིར་གསལ་བཀྲ་ལྟར་དབྱེ་ན༑ རྩ་བ། ཡན་ལགཉམས་རྒྱུ། སྤྱི་སྡོམ་བཞི་ལས། དང་པོ་རྩ་བ་ལ། བྱང་སེམས་གཉིས། སློབ་དཔོན་དྲུགམཆེད་བཞི། སྔགས་གསུམ། ཕྱག་རྒྱ་བཞི། གསང་བ་བཅུ་སྟེ། གོང་དུ་བསྟན་པ་ལྟར་ཉི་ཤུ་རྩ་དགུའོ། །ཡན་ལག་ལ་ཐུན་མིན། ཐུན་མོང་གཉིས་ལས། དང་པོ་ནི༑ གསལ་བཀྲ་ལས། སྤྱད་པ་ལྔ་དང་མི་སྤང་ལྔ། །དང་དུ་བླང་དང་སྒྲུབ་དེ་བཞིན། །ཤེས་བྱ་ལྔ་རྣམས་ཐུན་མིན་བཤད། །ཅེས་པས་ལྔ་ཚན་ལྔའི་དང་པོ་སྤྱད་བྱ་ལྔ་ལས། སྦྱོར་བ་ལ་ཉི་ཤུ་སྟེ་པད་ཅན། དུང་ཅན། རི་མོ་ཅན། བན་གླང་ཅན། ལྕུག་ཕྲན། སྡོང་གཅིགམེ་རེག ཕྱལ་བ་སྟེ་གཟུངས་{གཟུགས}མའི་རིས་བརྟགས་པ་བརྒྱད། མཉེན་ཅིང་དྲང་བ། སྟོད་སྨད་ཕྱེད་པ། ཡན་ལག་ཕྲ་བ། དཔྲལ་དབྱེ་ཆེ་བ། མིག་དཀྱུས་རིང་བ། སྨིན་མ་ནག་པ། ཆུ་ཞིང་རན་པ༑ ལུས་དག་ཅིང་ག་བུར་གྱི་དྲི་བྲོ་བ་སྟེ་མཚན་བརྟགས་པ་བརྒྱད། གསང་ཐུབ། ཤེས་རབ་ཆེ། སྤྱོད་ལམ་དལ། དད་པ་དང་ལྡན་པ་སྟེ་སྤྱོད་ལམ་བརྟགས་པ་བཞི་རྣམས་སོ། །སྒྲོལ་བ་ལ་བཅུ་བཞི་སྟེ། དཀོན་མཆོག་དང་སློབ་དཔོན་གྱི་སྐུ་དགྲ་གཉིས། དམ་ལས་ལོག་པ། མཆེད་ལ་འཁུ་བ། འདུ་བར་འོང་བ་ལ་གནོད་པ། སེམས་ཅན་ཡོངས་ལ་གནོད་པ། དམ་དགྲ་ངན་པའི་ངང་ཚུལ་ཅན་ཏེ་རྒྱུ་བདུན་དང༌། འབྲས་བུ་ངན་སོང་གསུམ་བཅས་བསྒྲལ་ཞིང་བཅུ་དང༌༑ སྒྲལ་མཁན། བསྒྲལ་ཐབས། དགོས་ཆེད། ཐེག་འོག་གི་རྩོད་སྤང་དང་བཞི་བཅས་སམ༑ ཡང་ན་བསྒྲལ་ཞིང་ལ། དཀོན་མཆོག་གསུམ་སློབ་དཔོན་མཆེད་བཅས་ཀྱི་སྐུ་དགྲ་ལྔ་དང༌། དམ་དགྲ་དང་ངན་པའི་ངང་ཚུལ་སོ་སོར་དབྱེ་བའི་མི་བཅུ་གཅིགངན་སོང་གསུམ་དང་བཅུ་བཞིའོ། །མ་བྱིན་ལེན་པ་ལ་བཅུ་བདུན་ཏེ། ཞིང་བཅུའི་ནོར་བཅུ། གཟུངས་མ། བཀྲ་ཤིས་པའི་རྫས། སྦས་ཆོས། བྱིན་ཆེན་རྫས། བསྲུང་བ་ཡོད་པ། བསྲུང་བ་མེད་པ། ཕྱུག་པོ་སེར་སྣ་ཅན་གྱི་ནོར་རྣམས་ལེན་པའོ། །བརྫུན་ལ་བཅུ་བདུན་ཏེ། ཀུན་རྫོབ་ཀྱི་ཆོས་མཚན་ཉིད༑ རྣམ་གྲངས། ལྟོས་བཏགས་ཏེ་གསུམ་རང་བཞིན་མེད་པར་སྨྲ་བ་ལྟ་བའི་རྫུན་གསུམ། དཀོན་མཆོག་སློབ་དཔོན་མཆེད། སེམས་ཅན་ཡོངས་ལ་གནོད་པ་བསྲུང་བའི་ཕྱིར་སྨྲ་བ་སྤྱོད་པའི་རྫུན་བཞི། གསང་བཅུ་སྲུང་བའི་རྫུན་བཅུ་རྣམས་སོ། །ངག་བརླང་ལ་བཅོ་ལྔ་ཏེ། ཞིང་བཅུ་ལ་བརླང་ཚིག་བཅུ། དྲག་ཤུལ་གྱི་སྔགས། གཟུངས་མ་ལ་བརླང་པོར་སྦྱོར་བ། སློབ་བུའི་ཞེ་གཅོད་པ། འབྱུང་པོའི་ཞེ་གཅོད་པ། སྣོད་ལྡན་བུ་ལ་བརླང་ཆོས་བཤད་པ་རྣམས་ཏེ་སྤྱད་བྱ་ལྔ་ལ་བརྒྱད་ཅུ་རྩ་གསུམ། གཉིས་པ་མི་སྤང་བ་ལྔ་ལ། ཡང་དག་པའི་དུག་ལྔ་ལ་ལྟ་སྤྱོད་གཉིས་སུ་ཕྱེ་བས་བཅུ། ལོག་པའི་དུག་ལྔ་མི་སྤང་བ་སྟེ་བཅོ་ལྔའོ། །གསུམ་པ་དང་བླང་ལ། རྩ་བའི་བདུད་རྩི་ལྔ། མཐུས་གྲུབ་པ་ལྔ། བྱིན་གྱིས་བརླབས་ཀྱིས་གྲུབ་པ་ལྔ། ངོ་བོས་གྲུབ་པ་ལྔ། རང་བཞིན་གྱིས་གྲུབ་པ་ལ་ཡེ་ཤེས་ལྔ་དང༌། རིགས་ལྔ་སྟེ་སུམ་ཅུའོ། །བསྒྲུབ་པ་བྱ་བ་ལ། རིགས་ལྔ། ཡེ་ཤེས་ལྔ། ཡབ་ལྔ། ཡུམ་ལྔ། སྐུ་ལྔ། གསུང་ལྔ། ཐུགས་ལྔ༑ ཡོན་ཏན་ལྔ། ཕྲིན་ལས་ལྔ་སྟེ་ཞེ་ལྔའོ། །ཤེས་པར་བྱ་བ་ལ། ཕུང་ལྔ་རིགས་ལྔ། འབྱུང་ལྔ་ཡུམ་ལྔ། དབང་པོ་ལྔ་རིགས་ལྔ། ཡུལ་ལྔ་ཡུམ་ལྔ་ཡན་ལག་ལྔ་རིགས་ལྔ། ཉིང་ལག་གཡས་ཀྱི་སོར་མོ་ལྔ་ཡབ་ལྔ། གཡོན་གྱི་ལྔ་ཡུམ་ལྔ། ཉོན་མོངས་ལྔ་ཡེ་ཤེས་ལྔ། དམ་རྫས་ལྔ་རིགས་ལྔ། ཤ་ལྔ་ཡུམ་ལྔ། ཕྱོགས་ལྔ་རིགས་ལྔ། ཁ་དོག་ལྔ་ཡེ་ཤེས་ལྔ། དུས་སོགས་སྙིགས་མ་ལྔ་སྐུ་ལྔ། ཉོན་ཡིད་འཁོར་བཞི་དང་བཅས་བདག་ཆགས་ལྔ་ཡེ་ཤེས་ལྔ་སྟེ་བདུན་བཅུ༑ དེ་ལྟར་ཐུན་མིན་གྱི་ཡན་ལག་ཉེར་ལྔ་ལ་ཉིས་བརྒྱ་ཞེ་གསུམ་མོ། །
གཉིས་པ་ཡན་ལག་ཐུན་མོང་བ་ལ་བདག་གཞན་གཉིས་ཀྱི།
བདག་དོན་དུ་བསྲུང་བ་ལ་ཉེར་གཅིག་སྟེ། རྒྱན་པོ་འགྱེད་དང་སྒེག་ཆོས་སྤོང་བ། དེ་བཞིན་དུ་དམག་སོགས་འདུས་སར་འགྲོ་བ། ཆང་དད་ཆེ་བ། ང་རྒྱལ་གྱིས་ལུས་ངག་གི་སྤྱོད་པ་མ་ཞི་བ། ཁེངས་སེམས་ཀྱིས་མ་གུས་ཤིང་སྙིང་རྗེ་མེད་པ། སྒོ་གསུམ་ལྷར་གསལ་ནས་ཡུལ་དམན་པ་ལ་ཕྱག་བྱེད་པ། རང་ལ་ཡོན་ཏན་མེད་ཀྱང་གོང་མར་བཅོས་པ། གཞན་གྱི་དགེ་བ་ལ་སྨད་པ། སྡིག་པ་ལ་བསྟོད་པ། བརྩོན་མེད་ལེ་ལོ་ཆེ་བ། སེར་སྣ་ཆེ་བ། གཉིད་ལ་དགའ་བ། འཇིག་རྟེན་གྱི་བྱ་བས་གཡེང་བ༑ ཁྲོ་གཏུམ་ཞེ་སྡང་ཆེ་བ། སྐྱོན་ཡོན་མི་ཤེས་ཤིང་གཞན་གྱིས་བཅོས་ཀྱང་མི་ཉན་པ། བླ་མ་དང་མཆེད་ཀྱི་བཀའ་གཅོག་པ། སྡིག་གྲོགས་ལ་བརྟེན་པ། གོང་མའི་ཐུགས་དཀྲུགས་པ་སོགས་བག་མེད་ཀྱི་སྤྱོད་པ། དགེ་བའི་དམ་བཅའ་འདོར་བ། ཡོ་བྱད་ལ་ཆོག་མི་ཤེས་པ༑ ཁེ་དྲག་གིས་རང་གི་ཕུན་ཚོགས་གཞན་ལ་ངོམ་པ་སྟེ་དེ་རྣམས་སྤང་ན་གཞན་གྱིས་བདག་ཉིད་གཙུག་ཏུ་བཀུར་བར་འགྱུར་རོ། །གཞན་དོན་དུ་བསྲུང་བྱ་གདུལ་བྱ་མི་སྤང་བ་ལ་ཞེ་བཞི་སྟེ། ཕར་ཕྱིན་དྲུགཆོས་སྤྱོད་བཅུ། བསྡུ་དངོས་གཞི། ནང་པའི་ཐེག་པ་རིམ་དགུ། མུ་སྟེགས་ཀྱི་མགོ་སྙོམས་དགུ། འགྲོ་བ་དྲུག་གང་ལ་གང་འདུལ་གྱིས་སེམས་ཅན་གྱི་དོན་བྱེད་པ་སྟེ། དེ་ལྟར་ཐུན་མོང་བ་གཉིས་ལ་དྲུག་ཅུ་རེ་ལྔའོ། །
གསུམ་པ་ཉམས་རྒྱུ་ལ་ཉི་ཤུ་སྟེ།
བདག་རྒྱལ་གཞན་ཕམ་གྱི་ཐབས་ལ་བརྩོན་པ། བདག་གི་སྐྱོན་སྦ་ཞིང་ཡོན་ཏན་སྒྲོགས་པ༑ གཞན་གྱི་སྐྱོན་བརྗོད་ཅིང་ཡོན་ཏན་རྣམས་གསང་བ། གཞན་ལ་ཕྲག་དོག་གིས་ཐབས་ཀྱིས་སྨད་པ། རང་ཁེ་གྲགས་སོགས་འདོད་ཕྱིར་འབུལ་འགྱེད་སོགས་བྱེད་པ། ནོར་རྫས་རྣམས་ལ་ཆགས་སེམས་ཀྱིས་སྦར་མོ་བསྡམས་པ། ཅི་བྱེད་རང་འདོད་ཆེ་བས་གཞན་ཕྱོགས་འདོར་བ། ཆུང་དད་ཆེ་བ། རང་མཐོང་ཕོ་སྒོ་ཆེ་བ། ལྟ་སྒོམ་སྤྱོད་གསུམ་སྙོམས་ལས་སུ་བཏང་བ། ཆོས་ལ་ཕྱོགས་རིས་ཆེ་བ། ཡོན་ཏན་གཞན་ལ་ངོམ་སྐྱེན་པ། གསང་བར་གདམས་པ་སོགས་གལ་ཆུང་ངུ་འཇོག་པ། བརྩོན་འགྲུས་ཆུང་ཞིང་ལེ་ལོ་ཆེ་བ། གཙང་རྨེ་གཉིས་རྟོག་ཆེ་བ། བླ་མ་དང་མཆེད་ཀྱི་སྐྱོན་ཡོན་ལ་སྒྲོ་སྐུར་འདེབས་པ། གྲོགས་ཀྱི་ཚོད་ཉུལ་ཞིང་སྐྱོན་གང་ཡོད་གཞན་ལ་སྒྲོགས་པ། རིགས་བརྒྱུད་དང་བུ་ཚ་སོགས་སྤེལ་བའི་དོན་དུ་བརྩོན་པ། གཅིག་པུར་དབེན་པ་མི་བསྟེན་པ། འདུ་ཚོགས་གར་ཆེ་ལ་དགའ་བ་སྟེ། དེ་རྣམས་དམ་ཚིག་ཉམས་པའི་རྒྱུར་འགྱུར་རོ། །
བཞི་པ་སྤྱི་སྡོམ་ལ་གསུམ་སྟེ།
སྣོད་བཅུད་དག་མཉམ་ཆེན་པོར་རྟོགས་པ་ཤེས་བྱ་ལྟ་བའི་མདོ། དེའི་ངང་ལས་མི་འདའ་ཞིང་མ་ཡེངས་པ་གོམས་བྱེད་ཏིང་ངེ་འཛིན་གྱི་མདོ། དེ་ལྟར་རྟོགས་པའི་བློ་ངོར་དམ་ཚིག་བསྲུང་མཚམས་ལས་འདས་པ་བླང་དོར་མེད་པ་སྤྱོད་པའི་མདོ་སྡེ། དམ་ཚིག་དམ་ཚིག་ཞེས་བྱ་བ། །གུད་ན་ཡོད་པ་མ་ཡིན་ཏེ། །རང་གི་སེམས་ཉིད་དམ་ཚིག་ཡིན། །ཞེས་གསུང༌། དེ་ལྟར་དམ་ཚིག་རྩ་བའི་ཉེར་དགུ། ཡན་ལག་ཐུན་མིན་གྱི་ཉིས་བརྒྱ་ཞེ་གསུམ། ཐུན་མོང་བདག་གཞན་གཉིས་ཀྱི་རེ་ལྔ། ཉམས་རྒྱུ་ཉི་ཤུ། མདོ་གསུམ་བཅས་སུམ་བརྒྱ་དྲུག་ཅུར་བཞེད་པ་ནི་སློབ་དཔོན་སྒེག་པའི་རྡོ་རྗེའམ་གསང་མཚན་རྡོ་རྗེ་བཞད་པས་མཛད་པའི་དམ་ཚིག་གསལ་བཀྲའི་དགོངས་པ་མཁས་གྲུབ་ཡེ་ཤེས་རྒྱལ་མཚན་གྱིས་བཀྲལ་བ་བཞིན་ཡིན་ལ། གཞན་ཀུན་མཁྱེན་རོང་ཀློང་གི་དགོངས་པའི་དབྱེ་ཚུལ་སོགས་ནི་རང་རང་གི་གཞུང་བཞིན་ཤེས་པར་བྱའོ༑ ༑
གཉིས་པ་མཐའ་ཡས་པར་དབྱེ་བ་ནི།
རྒྱུད་ལས། དམ་ཚིག་འདི་ནི་རྨད་པོ་ཆེ། །འཇིག་རྟེན་དྲུག་གི་ཕྱོགས་བཅུ་ན། །སྲིད་གསུམ་འགྲོ་བ་ཇི་སྙེད་པའི། །རྟོག་འདུལ་དམ་ཚིག་དེ་སྙེད་སྤྲོ། །ཞེས་གསུངས་པས། སེམས་ཅན་གྱི་རྟོག་ཚོགས་ཇི་སྙེད་པའི་གཉེར་པོར་དམ་ཚིག་ཀྱང་དེ་སྙེད་དུ་སྤྲོ་བས་ཚད་དང་བརྗོད་པའི་ཡུལ་ལས་འདས་པས་མཐའ་ཡས་པའོ། །
བཞི་པ་ཇི་ལྟར་བསྲུང་བའི་ཚུལ་ལ། ཉམས་པའི་ཉེས་དམིགས། མ་ཉམས་པའི་ཡོན་ཏན༑ བསྲུང་ཐབས་དངོས་དང་གསུམ་ལས། དང་པོ་ནི།
རྒྱུད་ལས། རྩ་བའི་དམ་ཚིག་ཉམས་གྱུར་ན། །སྒྲུབ་པ་ཐམས་ཅད་ལོག་པར་འགྱུར། །ཡིད་དུ་མི་འོང་སྣ་ཚོགས་པའི། །འབྲས་བུ་མི་འདོད་བཞིན་དུ་འདུ། །ཡན་ལག་དམ་ཚིག་ཉམས་གྱུར་ན། །འབྲས་བུ་མེད་ཅིང་ངན་སོང་ལྟུང། །ཞེས་སོ། །
གཉིས་པ་ནི།
དམ་ཚིག་འདི་ནི་རྡོ་རྗེ་ཆེ། །སངས་རྒྱས་ཀུན་གྱི་བདག་ཉིད་ཡིན། །ཞེས་དང༌། རྡོ་རྗེ་ལས། དམ་པའི་ཚུལ་བཞིན་ངེས་སྤྱད་ན། །མི་མཐུན་ཚོགས་རྣམས་ཚིག་པར་འགྱུར། །ཞེས་སོ། །
གསུམ་པ་ནི།
ལུང་རྡོ་རྗེ་བཀོད་པ་ལས། མདོར་ན་བདག་གི་སྒོ་གསུམ་པོ། །དག་པ་གསུམ་གྱི་མཐའ་བཟུང་ནས། །ལྷ་དང་གྲོགས་དང་སློབ་དཔོན་དང། །བདག་ཉིད་བདག་ལ་མ་ཁྲེལ་བའི། །ཚུལ་གསུམ་མི་གཏོང་དང་བཅས་གསུམ། །མཐར་ཕྱིན་རྒྱ་རྟགས་རྣམ་བཞི་བཅས། །མདོ་དོན་དྲན་པས་བསྔོ་བགྲང་བྱ། །ཞེས་གསུངས་པ་བཞིན། རྒྱུན་དུ་རང་རྒྱུད་ལ་བརྟགས་ཏེ། སྒོ་གསུམ་གྱི་བྱ་བ་མ་ཡིན་པ་ལས་ལྡོག་ཅིང༌། བྱ་བར་འོས་པ་རྣམས་ལ་འཇུག་པ་སྟེ་ཉེས་པའི་སྐྱོན་མེད་པར། སྒོ་གསུམ་རྡོ་རྗེ་གསུམ་དུ་ཤེས་པས་ལྷ་སྔགས་ཕྱག་རྒྱ་ཏིང་ངེ་འཛིན་དང་མཆོད་པ་སོགས་ལ་བརྩོན་པས་དངོས་གྲུབ་སྒྲུབ་པ་སྟེ། དེ་ཡང་བསྒོམ་སྒྲུབ་ལྷས་མ་ཁྲེལ། དད་མོས་སློབ་དཔོན་གྱིས་མ་ཁྲེལ། བརྩེ་གདུང་མཆེད་ལྕམ་གྱིས་མ་ཁྲེལ། བསྲུང་མཚམས་གཡོ་སྒྱུ་རང་སེམས་ཀྱིས་མ་ཁྲེལ་བ་སྟེ་བཞིའི་སྒོ་ནས། ལྟ་སྤྱོད་ཏིང་ངེ་འཛིན་གསུམ་ལ་རང་དབང་འབྱོར་པས། མངོན་རྟགས་ལམ་མཐར་ཕྱིན་གྱི་རྒྱ་རྟགས། དམ་ཅན་མགུ་ཞིང་མཐུ་རྩལ་ཆེ་བ། བྱིན་རླབས་ཆེ་ཞིང་རྟོགས་པ་འཆར་བ། ཡིད་འོང་འབྱུང་ཞིང་འདོད་པ་འགྲུབ་པ། མང་པོས་བཀུར་ཞིང་སྙན་གྲགས་འབྱུང་བ་སྟེ། དེ་ལྟ་བུའི་ཚུལ་གྱིས། དམ་ཚིག་གི་ངོ་བོ་དང༌། རྣམ་གྲངས། ཁེ་ཉན་སོགས་མ་བརྗེད་པར་དྲན་པའི་གཟུངས་སུ་བཟུང་ནས། ཉིན་མཚན་དུས་དྲུག་སོགས་སུ་བསྔོ་བགྲང་བྱ་ཞིང་དྲན་ཤེས་བག་ཡོད་ཀྱི་སྒོ་ནས་བསྲུང་བ་ལ་འབད་དགོས་ཏེ། སྡོམ་འབྱུང་ལས། ཅི་ནས་དངོས་གྲུབ་མཆོག་འདོད་ན། །སྲོག་ནི་ཡོངས་སུ་གཏོང་ཡང་སླ། །འཆི་བའི་དུས་ལ་བབ་ཀྱང་སླའི། །རྟག་ཏུ་དམ་ཚིག་བསྲུང་བར་བྱ། །ཞེས་སོ། །
ལྔ་པ་ཆེ་ཡོན་བཤད་པ་ནི།
གསང་སྔགས་བླ་མེད་ཀྱི་དམ་ཚིག་འདི་ནི་འོག་མའི་འདུལ་སྡོམ་སོགས་ལས་ཁྱད་ཆོས་དུ་མའི་སྒོ་ནས་ཁྱད་པར་དུ་འཕགས་ཏེ། ཐམས་ཅད་སངས་རྒྱས་པར་རྟོགས་པས་ཀུན་ཏུ་བཟང་པོའི་ཕྱག་རྒྱས་ཐེབས་པའི་ཆེ་བ་དང༌། འཇིག་རྟེན་གྱི་ལྷ་ཆེན་པོ་རྣམས་ཀྱིས་བཀུར་གནས་སུ་མཐོང་བས་མཐུ་དང་བྱིན་རླབས་ཀྱི་ཆེ་བ་དང༌། རྒྱལ་བ་སྲས་དང་བཅས་པས་རྒྱུད་དག་པ་ལ་དགོངས་ཤིང་བྱིན་གྱིས་རློབ་པས་དངོས་གྲུབ་མྱུར་བའི་ཆེ་བ་དང། བདེ་བར་གཤེགས་པ་རྣམས་དང་སྤྱོད་ཡུལ་མཐུན་པས་འཁོར་བ་དང་ངན་སོང་གིས་མི་འཇིགས་ཤིང་དབུགས་ཕྱིན་པའི་ཆེ་བ་དང༌། འོག་མའི་སྡོམ་པ་ཇི་སྙེད་པ་ཐམས་ཅད་འདུས་ཤིང་རྣམ་པར་དག་པའི་ཆེ་བ་དང༌། གལ་ཏེ་ཉམས་ཀྱང་གཞན་ལ་ལྟོས་པ་མེད་པར་རང་སྟོབས་ཀྱིས་སྐོང་ནུས་པའི་ཆེ་བ་སོགས་འཕགས་ཆོས་དང་ཡོན་ཏན་བསམ་གྱིས་མི་ཁྱབ་པ་དང་ལྡན་ཏེ༌། རྒྱུད་ལས། གཞན་ཡང་རྒྱལ་མཆོག་ཀུན་བཟང་གི། །ཐམས་ཅད་མ་ལུས་ཕྱག་རྒྱ་ཡིས། །སྒྲུབ་མེད་མ་ལུས་ཐམས་ཅད་འགྲུབ། །དེ་ལ་སོགས་ཏེ་མཐའ་ཡས་མཆོག །རྒྱལ་བའི་རིགས་མཆོག་འཛིན་པ་དེ། །འཇིག་རྟེན་གཙོ་དང་འཁོར་གྱིས་བཀུར། །དམ་པའི་མཆོག་དང་དམ་པ་ཡི། །སྲས་དང་སྤུན་དགོངས་བྱིན་གྱིས་རློབ། །བདེ་གཤེགས་ཉིད་ཀྱི་ཡུལ་ལ་ཞུགས། །འཇིགས་མེད་ཀུན་ཏུ་བཟང་པོར་སྦྱོར། །ཞེས་སོགས་གསུངས་པ་བཞིན་ནོ། །
ཅེས་པའང་སྐྱབས་རྗེ་རབ་འབྱམས་དྲུག་པའི་གཟིགས་དཔེ་དང་སྔ་འགྱུར་བསྟན་པའི་ཆུ་མགོ་འོག་མིན་ཨོ་རྒྱན་སྨིན་གྲོལ་གླིང་ནས་བྱོན་པའི་དགེ་སྔགས་འགྱུར་མེད་དཀོན་མཆོག་འོད་ཟེར་དང་འགྱུར་མེད་ཐུབ་བསྟན་ཡོན་ཏན་ཟུང་དང་བློ་གསལ་འགྱུར་མེད་ཚུལ་ཁྲིམས་བཅས་ཀྱི་བཞེད་ངོར་སྔགས་བཙུན་འགྱུར་མེད་པདྨ་རྣམ་རྒྱལ་གྱིས་ཤིང་གླང་ཟླ་ཚེས་བདེན་བཞིའི་ཆོས་འཁོར་བསྐོར་བའི་དུས་ཆེན་ཉིན་བྲིས་པ་མངྒལཾ། དགེའོ། །དགེའོ། །དགེའོ།། །།
༄༅། །མཧཱསནྡྷིཙིཏྟཱབིསྲནྟྲསྱཔིབྀཏྟིཙིཏཱིརྠཔུཎྜརིཀམཱལྱནཱམཏིསྨ།
༄༅། །རྫོགས་པ་ཆེན་པོ་སེམས་ཉིད་ངལ་གསོའི་མཆན་འགྲེལ་བསྡུས་དོན་པདྨ་དཀར་པོའི་ཕྲེང་བ་ཞེས་བྱ་བ་བཞུགས་སོ།།
༄༅། །དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །ཆོས་ཐམས་ཅད་གཞུང་ལམ་གཅིག་ཏུ་སྟོན་པ་རྫོགས་པ་ཆེན་པོ་སེམས་ཉིད་ངལ་གསོ་འདི་ཉིད་འཆད་པར་བྱེད་པ་ལ།
ཀླད་ཀྱི་དོན་བསྟན་བཅོས་རྩོམ་པ་ལ་འཇུག་པའི་ཚུལ་བརྗོད། གཞུང་གི་དོན་དངོས་རྒྱ་ཆེར་བཤད། མཐར་ཕྱིན་པ་མཇུག་གི་དོན་བསྟན་པ་དང་གསུམ་ལས། དང་པོ་ཀླད་ཀྱི་དོན་ལ་གསུམ། མཚན་དོན། ཕྱག་གི་དོན། བརྩམ་པར་དམ་བཅའ་བའོ། །དང་པོ་མཚན་དོན་ལ། མཚན་བསྒྱུར་བ། རྒྱ༷་གར༷་སྐད༷་དུ༷། མ༷ཧཱ༷ས༷ནྡྷིཙི༷ཏྟ༷བི༷སྲ༷ནྟ༷ནཱ༷མ༷། བོ༷ད་སྐ༷ད་དུ༷། རྫོགས་པ་ཆེན་པོ་སེམས་ཉིད་ངལ་གསོ་ཞེས་བྱ་བ། ཤན་སྦྱར་བ། མ་ཧཱ་ཆེན་པོ། སནྡྷི་རྫོགས་པ༑ ཙིཏྟཱ་སེམས། ཏ་ལ་རིང་ཆ་བྱིན་པའི་ཁོང་ནས་ཤུདྡྷ་ཞེས་འབྱུང་བ་དེ་ཁོ་ན་ཉིད་དུ་དག་པར་སྦྱོར་བ་སྟེ། སྒྲ་བསྒྲུབས་པས་སེམས་ཉིད་ཅེས་པའོ། །བིསྲནྟ་ངལ་གསོ། ནཱམ། ཞེས་བྱ་བའོ། །མཚན་བཤད་པ། འཁོར་འདས་ཀྱི་ཆོས་ཐམས་ཅད་རང་བྱུང་གི་ཡེ་ཤེས་སུ་ཡེ་ནས་ཚང་ཞིང་དེ་ལས་ཆོས་ཐམས་ཅད་འབྱུང་བས། རྫོག༵ས་པ༵་དེའི་གོང་ན་རྟོགས་བྱ་གཞན་མེད་པས་ཆེ༷ན་པོ༷་འཁོར་བར་དུབ་པའི་སེམ༷ས་ཉིད༷་ཞི་བའི་དབྱིངས་སུ་ངལ༷་གསོ༷་ཞེས༷་བྱ༷་བ༷། ཞེས་དོན་ལ་མཚན་དུ་གསོལ་བའོ། །
གཉིས་པ་ཕྱག་གི་དོན་ལ་གཉིས། དང་པོ་མདོར་བསྟན་པ།
དཔ༷ལ་གཉིས་སུ་མེད་པའི་ཡེ་ཤེས་ཀུ༷ན་ཏུ༷་བཟ༷ང་པོ༷་ཡོན་ཏན་དཔག་ཏུ་མེད་པས་བརྒྱན་པས་གཞན་དོན་འཕྲོ་བ་དེ་ལ༷་ཕྱག༷་འཚ༷ལ་ལོ༷། །
གཉིས་པ་རྒྱས་པར་བཤད་པ།
གཞི་གདོད༷་མ༷འི་དབྱིངས་སུ་མངོན་པར་བྱང་ཆུབ་པའི་མགོན་པོ་བཅོམ་ལྡན་འདས་སྤངས་པ་དང་རྟོགས་པའི་ཡོན༷་ཏ༷ན་གང༷ས་ཆེ༷ན་མཚོ༷་ཡི་རང་བཞིན། མཁྱེན༷་བརྩེ༷འི་ར༷ང་བཞི༷ན་ཚུ་རོལ་གྱི་བློས་གཏིང༷་མཐའ༷་དཔག༷་ཡས༷་ཤིང༷་༵། དེའི་གསུང་བསྒྲུབས་པས་རྒྱལ༷་བ༷་རྒྱལ༷་སྲས༷་ཡིད༷་བཞི༵ན༷་གྱི་ནོར་བུ་འབྱུང༷་བ༷འི་གནས་མཁའ་ཁྱབ་སེམས་ཅན་གྱི་ཁམས་ཀུན་ལ་གནས་སྐབས་དང་མཐར་ཐུག་གི་ཕན་བདེའི་སྤྲིན་ཕུང་འཕྲོ་བའི་ཕྱོགས་དུས་ཀྱི་རྒྱལ་བ་སྲས་དང་བཅས་པ་ཐམས་ཅད་ལ༷་ཕྱག༷་འཚ༷ལ་ལོ༷། །
གཉིས་པ་བརྩམ་པར་དམ་བཅའ་བ།
སེམས་ཀྱི་རང་བཞིན་ཡེ་ནས་འོད༷་གས༷ལ་བའི་ཆོས༷་སྐུ༷་དྲི༷་མ་མེད༷་པ་རྒྱལ༷་བའི༷་ཁམ༷ས་རང་ལ་ཡོད་ཀྱང་མ༷་རིག༷་པ་བདག་ཏུ་འཛིན༷་པ༷ས་རང་ཞལ་བསྒྲིབས་ནས་སྲིད༷་པ༷་འདིར༷་འཁྱམས༷་ཏེ༷་རྒྱུ་ལས༷་དང༷་ཉོན༷་མོང༷ས་པས་བསྐྱེད་པའི་འབྲས་བུ་སྡུག་བསྔལ་གསུམ་གྱི་མྱ༷་ང༷མ་གྱི་ཐང༷་དཀྱི༷ལ་དུ༷་དུས་རིང་མོ་ནས་དུབ༷་པ༷འི་འགྲོ་བ་རྣམས་ལ་ངེས་དོན་སྙིང་པོ་བསྟན་ནས་སེམ༷ས་ཉིད༷་དེ༷་རི༷ང་རྣམ་གྲོལ་མཆོག་ལ་ང༷ལ་གསོ༷་བར་བྱའོ༷། །
གཉིས་པ་གཞུང་གི་དོན་དངོས་རྒྱ་ཆེར་བཤད་པ་ལ་ལེའུ་བཅུ་གསུམ་ལས། དང་པོ་དལ་འབྱོར་རྙེད་དཀའ་བསམ་པའི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་བསྟན་པའོ། །དང་པོ།
བྱང་ཆུབ་སྒྲུབ་པའི་རྟེན་དལ་འབྱོར་ཡིན་པས་དེ་བསྔགས་པའི་རིམ་པ་ནི། བྱང་ཆུབ་སྒྲུབ་པའི་གྲོག༷ས་དག༷་ད༷ལ་འབྱོར༷་རིན༷་ཆེ༷ན་སྙིང༷་པོའི༷་ལུས༷། འགྲོ༷་དྲུག༷་ན༷ང་ན༷ས་རྙེད༷་པ༷ར་ཤིན༷་ཏུ༷་དཀ༷འ། །ཇི༷་ལྟ༷ར་ལོ༷ང་བ༷ས་རི༷ན་ཆེ༷ན་གཏེར༷་རྙེད༷་བཞི༷ན། །ར༷བ་ཏུ༷་ད༷གའ་བ༷ས་ཕ༷ན་བདེ༷་བསྒྲུབ༷་པ༷ར་བྱ༷། །
གཉིས་པ་ལ་ལྔ་སྟེ། དལ་འབྱོར་གྱི་དབྱེ་བ། དེ་ཐོབ་དུས་ཆོས་ལ་འབད་དགོས་པའི་རྒྱུ་མཚན། དབྱེ་བའི་གནས་གཞན། ཆོས་ལ་ངེས་པས་དལ་འབྱོར་དོན་ཡོད་པར་གདམས་པ། སྤྲོ་དགའ་བསྐྱེད་ནས་དལ་འབྱོར་སྙིང་པོ་ལོན་པར་གདམས་པའོ། །དང་པོ་ནི།
དལ༷་ད༷ང་འབྱོར༷་པ༷་དེ༷་ཡ༷ང་གང༷་ཞེ༷་ན༷། །བདག༷་ནི༷་སེ༷མས་དམྱལ༷་ཡི༷་དྭ༷གས་མ༷་སྐྱེས༷་ཤི༷ང༌། །དུད༷་འགྲོ༷་འདི་གསུམ་ལུས་མི་ཁོམ། ཚེ༷་རི༷ང་ལྷ༷་ད༷ང་ཀླ༷་ཀློ༷་དང་༷ལོ༷ག་ལྟ༷་སང༷ས་རྒྱ༷ས་ཀྱི༷ས་སྟོང༷ས་འདི་བཞི་སེམས་མི་ཁོམ་པས་སོ། །ལྐུག༷ས་པ༷་འདི་དག་མི་ཁོམ་པ་སྟེ༷་མི༷་ཁོ༷མ་བརྒྱད༷་པོ༷་དག༷་ལ༷ས་ར༷བ་འད༷ས་ཤི༷ང༌། མི༷ར་གྱུར༷་ཡུ༷ལ་དབུ༷ས་སྐྱེས༷་ད༷ང་དབ༷ང་པོ༷་ཚ༷ང༌། །ལ༷ས་མཐ༷འ་མ༷་ལོ༷ག་གན༷ས་ལ༷་ད༷ད་པ༷་སྟེ༷། །ར༷ང་འབྱོར༷་ད༷མ་པ༷་ལྔ༷་ཡ༷ང་ཚ༷ང་གྱུར༷་ཅིང༷༌། །སང༷ས་རྒྱས༷་བྱོ༷ན་ད༷ང་ཆོ༷ས་གསུ༷ང་བསྟ༷ན་པ༷་གན༷ས། །གན༷ས་ཕྱི༷ར་ཞུག༷ས་ད༷ང་གཞ༷ན་གྱིས༷་སྙིང༷་བརྩེ༷་བ༷༑ ༑གཞ༷ན་འབྱོར༷་ལྔ༷་སྟེ་ད༷ལ་འབྱོར༷་བཅོ༷་བརྒྱད༷་པོ༷། །དལ་བ་ངོ་བོ་དང་འབྱོར་པ་ཁྱད་པར་གྱི་ཆོས་ཏེ་ཨུཏྤལ་དང་སྔོན་པོ་བཞིན་ནོ། །དེ་རྣམས་ར༷ང་ལ༷་ལེག༷ས་པ༷ར་ཚ༷ང་བ༷འི་གན༷ས་སྐ༷བས་འདི༷ར་སྙིང༷་ནས༷་བརྩོ༷ན་པ༷ས་ཐ༷ར་པ༷་བསྒྲུབ༷་པ༷ར་བྱ༷། གཉིས་པ་ལ་བདུན་ཏེ། དང་པོ། ད་རེས་ཆོས་ལ་མ་འབད་ན་འཁོར་བ་མཐའ་མེད་དུ་འཁྱམས་པ་ལ་བསམ་ནས་ཀྱང་ཆོས་ལ་འབད་དགོས་པ། དེ་ལྟར་དལ་འབྱོར་ཕུན་སུམ་ཚོགས་པའི་རྟེན་ཐོབ་ཀྱང་སྲིད་པའི་བདེ་བ་ཅུང་ཟད་ལ་ཆགས་པའི་དབང་གིས་གལ༷་ཏེ༷་ཚེ༷་འདི༷ར་ཕ༷ན་པ༷་མ༷་བསྒྲུབས་ན༷། ཕྱིས༷་ནས༷་བདེ༷་འགྲོ༷འི་སྒྲ༷་ཡ༷ང་མི༷་ཐོས༷་ཤིང༷༌། །ང༷ན་འགྲོ༷ར་རྒྱུན༷་རི༷ང་ཡ༷ང་དང༷་ཡ༷ང་འཁོ༷ར་ཏེ༷། །སྤང༷་བླང༷་མི༷་ཤེས༷་ལོ༷ག་པ༷འི་ལ༷མ་འགྲོ༷་ཞིང༷༌། །ཐོག༷་མཐ༷འ་དུས༷་མེད༷་འཁོར༷་བར༷་འཁྱམ༷ས་འཚ༷ལ་ལོ༷། །
གཉིས་པ་རང་དབང་ཡོད་དུས་ཐར་པའི་ལམ་སྣ་ཟིན་དགོས་པས་ཀྱང་ཆོས་ལ་འབད་དགོས་པ།
དེ་ལྟ་བུའི་གཏིང་མཐའ་མེད་པའི་འཁོར་བ་ནས་ཐར་པའི་གོ་སྐབས་དཀའ་བས་དམ་ཆོས་ལ་སྙིང་ནས་བརྩོན་པར་གདམས་པ་དེ༷་བ༷ས་ད༷་ལྟ༷་རྒ་བ་དང་རྒུད་པ་དང་འཆི་བས་མ་ཟིན་ཅིང་ར༷ང་དབ༷ང་ཡོ༷ད་དུས༷་འདི༷ར། ལེག༷ས་པ༷འི་ལ༷མ་ལ༷་མཐུ༷ན་པ༷འི་རྟེན༷་འབྲེལ༷་གྱིས༷་ལམ་སྣེ་ཟིན་པར་བྱས་ཏེ། དགེ༷་ཆོས༷་མི༷་ཟད༷་ཚོ༷གས་གཉི༷ས་བསྟེན༷་བྱས༷་ཏེ༷། །སྲིད༷་པ༷འི་གྲོང༷་ལས༷་ར༷བ་ཏུ༷་འད༷འ་བ༷ར་མཛོ༷ད། །
གསུམ་པ་དུས་སྐབས་འཛོམས་པའི་གྲུ་བོ་རྙེད་དཀའ་བས་ཀྱང་ཆོས་ལ་འབད་པ།
ད་རེས་བླང་དོར་གྱི་གནས་ཤེས་ཤིང་བསྒྲུབ་ཏུ་ཡོད་པའི་དལ་འབྱོར་གྱི་རྟེན་དགེ་བའི་བཤེས་གཉེན་གྱིས་ཟིན་པའི་དུས་འདིར་ཚད་དང་མཐའ་མི་མངོན་ཞིང་འཇིགས་སུ་རུང་བའི་འཁོ༷ར་བའི༷་ཆུ་གཏེར༷་ཕ༷་མཐ༷འ་ཡ༷ས་འདི༷་ལ༷ས། རི༷ན་ཆེ༷ན་གྲུ༷་བོ༷་ཐོ༷བ་དུ༷ས་མ༷་བརྒ༷ལ་ན༷། །གཏ༷ན་དུ༷་ཉོན༷་མོ༷ངས་སྡུག༷་བསྔལ༷་དབའ༷་ཀློང༷་དུ༷། །ར༷བ་ཏུ༷་འཁྲུག༷ས་ཚེ༷་བད༷ག་གི༷ས་ཇི༷་ལྟ༷ར་བྱ༷། །
བཞི་པ་ཀུན་རྟོག་མཐའ་དག་ཞི་བར་བྱ་བའི་ཕྱིར་ཡང་ཆོས་ལ་འབད་པ།
དེ༷་བ༷ས་མྱུར༷་དུ་བརྩོ༷ན་པ༷འི་གོ༷་བགོ༷ས་ཏེ༷། དབུས་མཐའ་ལས། དེ་ལ་དོན་མཐོང་རྣམ་པར་ཤེས། །དེ་ཡི་ཁྱད་པར་སེམས་ལས་བྱུང༌། །ཞེས་གསུངས་པ་ལྟར། སྐབས་འདིར་རྟོག་པ་སེམ༷ས་དང༷་དཔྱོད་པ་སེམ༷ས་བྱུང༷་གི་རྙོག༷་པ༷་ར༷བ་ཞི༷འི་ཕྱིར༷་བརྩོན་པས་གཟུང་འཛིན་མེད་པའི་ཡེ༷་ཤེ༷ས་དྲི༷་མེ༷ད་སེམས་ཉིད་འོ༷ད་གས༷ལ་གྱི་དོན་མཐོང་བར་འགྱུར་བའི་ལམ༷་ལ་འཛེ༷གས་ཏེ༷། དེ་ལྟ་བུའི་བྱང༷་ཆུབ༷་ཀྱི་ལམ༷་ཉམས་སུ་ལེན་པ་ལ༷་བ༷ར་ཆ༷ད་ལེ་ལོ་སོགས་ཀྱི་རྐྱེན་མེད༷་པ༷ར་མཛོ༵ད༑ དེ་ལྟར་ཡང་རིམ་ལྔ་ལས། སེམས་དང་སེམས་བྱུང་སྤྲོས་པ་ཀུན། །ཉེ་བར་ཞི་བ་དེ་ཡི་ཚེ། །འོད་གསལ་བ་ཡི་ཡེ་ཤེས་ནི། །མི་རྟོག་མཐའ་དབུས་མེད་པར་འཆར། །ཞེས་གསུངས༑ དེ་ལྟར་རྟོག་དཔྱོད་ལ། སེམས་སེམས་བྱུང་བག་ཆགས་སུ་བཏགས་པ་བ་མཐའ་དག་སངས་རྒྱས་ཀྱི་སར་འགགས་པ་ཡིན་ཏེ། འཇུག་པ་ལས། ཤེས་བྱའི་བུད་ཤིང་སྐམ་པོ་མ་ལུས་པ། །བསྲེགས་པས་ཞི་སྟེ་རྒྱལ་རྣམས་ཆོས་ཀྱི་སྐུ། །དེ་ཚེ་སྐྱེ་བ་མེད་ཅིང་འགགས་པ་མེད། །སེམས་འགགས་པ་སྟེ་སྐུ་ཡི་མངོན་སུམ་མཛད། །ཅེས་གསུངས། མཉམ་བཞག་གི་ཚེ་ནའང་འགགས་ཏེ། འདུལ་བ་ལུང་ལས། དགེ་སློང་བསམ་གཏན་ལ་མཉམ་པར་བཞག་པའི་སེམས་ཀྱི་རྒྱུ་བ་ཡང་འགགས་ཀྱང་དབང་པོའི་ཤེས་པ་ཡུལ་ལ་མི་སྣང་བ་མ་ཡིན་ཏེ། ཡུལ་འཁོར་སྐྱོང༌། རྫིང་གཡོ་བ་མེད་པར་གཟུགས་བརྙན་ཤར་བ་བཞིན་ནོ་ཞེས་སོ༑ ༑སངས་རྒྱས་ཀྱི་ས་ན་སེམས་ཆེན་པོ་ཡོད་པར་བཤད་པ་ནི་ཡེ་ཤེས་ཆེན་པོ་ཉིད་ཡིན་ནོ། །
ལྔ་པ་མ་འབད་ན་ཡུན་དུ་གདུང་བས་ཀྱང་ཆོས་ལ་འབད་པ།
དེ་ལྟར་སྔོན་གྱི་དགེ་བའི་སྟོབས་ཀྱིས་ཐོབ་པའི་སྐྱེ་བ་གང༷་ལ་བདེ༷་ལེག༷ས་ཆོས༷་ཀྱི༷་གཞི༷ར་གྱུར༷་པ༷། རིན༷་ཆེ༷ན་དྲི༷་མ༷་མེ༷ད་པ༷འི་སྣོ༷ད་རྙེ༷ད་ན༷ས། །བདུད༷་རྩི༷འི་ཆོ༷ས་ཆ༷ར་བསི༷ལ་བ༷་མི༷་འཛི༷ན་ན༷། །འཁོ༷ར་བ༷འི་གདུང༷་བས༷་ར༷ང་ཉི༷ད་བརླ༷ག་པ༷ར་ཟ༷ད། །
དྲུག་པ་སངས་རྒྱས་ཀྱི་ཆོས་ཟབ་མོ་འགྲུབ་སླ་བས་ཀྱང་ཆོས་ལ་འབད་པ།
དལ་བ་གང་ལ་ཡོད་པའི་རྟེན་ལ་ཐར་པའི་ཆོས་ཀྱང་ངང་གིས་འབྱུང་བས་འདི་ལྟར། དཔ༷ལ་ལྡན༷་བདེ༷་ཆེ༷ན་ཕ༷ན་བདེ༷འི་སྤྲི༷ན་ཚོག༷ས་ཅན༷། །ཡེ༷་ཤེས༷་ཆུ༷་བསིལ༷་དམ༷་པའི༷་ཆར༷་ཆེན༷་ཡང་༷། །དལ༷་འབྱོ༷ར་ས༷་གཞི༷་འགྲོ༷་སེམ༷ས་གཙང༷་མར་འབ༷བ། །དེ༷་ཕྱི༷ར་སྤྲོ༷་བ༷ས་སྙི༷ང་ན༷ས་ཆོ༷ས་མཛོ༷ད་ཅི༷ག༑
བདུན་པ་རྙེད་དཀའ་བ་དཔེས་བསྟན་པས་ཀྱང་ཆོས་ལ་འབད་པ།
ཇི༷་ལྟར་མཚོ༷་དབུས༷་གཡེ༷ངས་པའི༷་གཉའ༷་ཤི༷ང་གི༷་བུ༷་ག༷ར་རུ༷ས་སྦལ༷་མགྲི༷ན་ཆུ༷ད་སྲི༷ད་པ༷ས་ཀྱང༷༌། །མི༷་ཡི་ལུས་ཙམ་ཉིད༷་རྙེད༷་དཀ༷ར་ལྷ༷་མི༷འི་སྟོན༷་པ༷ས་མེ་ཏོག་གི་ཚོམ་ལས་གསུང༷ས་ན་དལ༷་འབྱོར་རི༷ན་ཆེ༷ན་ལུ༷ས་རྙེད༷་སྨོས༷་ཅི༷་དགོས༷། དེ༷་བ༷ས་དེ༷་རིང༷་ཉིད༷་ནས༷་བརྩོ༷ན་འཚ༷ལ་ལོ༷། །
དོན་གསུམ་པ་དབྱེ་བའི་གནས་གཞན་བསྟན་པ་ལ་གསུམ། མདོར་བསྟན་རྒྱས་པར་བཤད་དོན་བསྡུ་བའོ། །དང་པོ།
འདི༷་ལྟ༷ར་མི༷་ཡི་ལུ༷ས་རྙེད༷་ཙ༷མ་པོ༷་དང༷༌། །ཁྱད༷་པ༷ར་ཅན༷་ད༷ང་མི༷་ལུ༷ས་རི༷ན་པོ༷་ཆེ༷། །
གཉིས་པ་རྒྱས་བཤད་ལ་གསུམ། དང་པོ་མི་ལུས་ཕལ་པ།
རིམ༷་བཞི༷ན་དགེ༷་སྡིག༷་མི༷་ཤེས༷་ཆོ༷ས་མི༷ན་སྤྱོད༷། །དབ༷ང་པོ༷་ཚ༷ང་ཡ༷ང་མི༷་ལུ༷ས་ཕ༷ལ་པ༷་སྟེ༷། །ཡུ༷ལ་ད༷བུས་སྐྱེས༷་ཀྱང་མཐ༷འ་འཁོ༷བ་ཀླ༷་ཀློ༷་ཉིད༷་དེ་ཕལ་པའོ། །
གཉིས་པ་མི་ལུས་ཁྱད་པར་ཅན།
བསྟན༷་ལ༷་མ༷་ཞུག༷ས་པ༷་ད༷ང་ད༷གེ་སྡིག༷་འཆོ༷ལ། །ཚེ༷་འདི༷་གཉེ༷ར་ཞི༷ང་འདུ༷་འཛི༷་རྣམ༷་པ༷ར་གཡེ༷ངས། །སྒོ་གསུམ་མི༷་བསྲུ༷ན་འཕྱར༷་ལ༷་ཕྱི༷་མ༷་རྒྱང༷་བསྲིང༷ས་ཏེ༷། ཐ༷ར་པ༷་མི༷་གཉེ༷ར་དེ༷་དག༷་ཆོ༷ས་ཐོ༷ས་ན༷འ༷ང༌། །མཆོ༷ག་གི༷་ལུ༷ས་མི༷ན་ར༷ང་བཞི༷ན་བ༷ར་མ༷་སྟེ༷། །སྐབ༷ས་འག༷ར་དགེ༷་ལ༷་ཅུང༷་ཟད༷་སེམ༷ས་གཞོ༷ལ་ཞི༷ང༌། །ཕ༷ལ་ཆེ༷ར་སྡིག༷་པ༷ས་བློ༷་མི༷ག་ཁེ༷བས་པ༷འི་ཕྱིར༷། །རྟག༷ས་ཙ༷མ་བ༷ཟུང་བ༷ས་ར༷ང་གཞ༷ན་ཕ༷ན་ཅི༷་ཡོ༷ད། །དེ༷་ད༷ག་ཁྱིམ༷་པ༷འམ༷་དགེ༷་སྦྱོང༷་གཟུག༷ས་བཟུ༷ང་རུང༷༌། །གནས་སྐབས་ངན་འགྲོར་འགྲོ་ཡང༌། སངས་རྒྱས་ཀྱི་ཐུགས་རྗེས་གཟིགས་ཏེ་རིང་མོ་ཞིག་ནས་ཐར་པའི་ས་བོན་དང་ལྡན་པས་ང༷ན་འགྲོ༷་རྣམ༷ས་ལས༷་ཅུང༷་ཟད༷་འཕ༷གས་པའི༷་ཕྱིར༷། མི༷་ལུས༷་ཁྱད༷་པ༷ར་ཅན༷་ཞེ༷ས་རྒྱལ༷་བ༷ས་ནམ་མཁའ་རིན་པོ་ཆེའི་མདོ་ལས་གསུ༷ངས།
གསུམ་པ་མི་ལུས་རིན་པོ་ཆེ།
ར༷བ་མཆོ༷ག་སྐྱེ༷་བོ་༷དྲི་མེ༷ད་ཆོ༷ས་ཀྱི༷་སྣོད༷། །ཐོས༷་བས༷མ་སྙིང༷་པོ༷འི་དོ༷ན་ལ༷་རྣལ་འབྱོར་དུ་གནས་པས་དབ༷ང་འབྱོར༷་ཞིང༷༌། རང༷་ཉིད༷་བཏུལ༷་ནས༷་གཞ༷ན་དག༷་དགེ་ལ༷་འགོ༷ད། །སྒྲུབ༷་པ༷འི་རི༷་རྒྱལ༷་ར༷བ་ཏུ༷་མི་༷གཡོ༷་བ༷། །དྲང༷་སྲོང༷་རྒྱལ༷་མཚན༷་ཆེན་པོའི་སྟེ་གོས་ཀྱི་ཆ་ལུགས་ཙམ་མིན་པས་རྣམ༷་པ༷་དེ༷་དག༷་ཀུན༷་ཁྱིམ༷་པའ༷མ་རབ༷་ཏུ༷་བྱུང༷་བའི༷་གཟུག༷ས་སླ༷་ཡི༷ས། མི༷་ལུས༷་རི༷ན་ཆེ༷ན་ལ༷གས་པ༷ར་སྟོན༷་པ༷ས་དཔལ་སྦས་ཀྱིས་ཞུས་པའི་མདོ་ལས་གསུང༷ས༑
གསུམ་པ་དོན་བསྡུ་བ་ལ་གཉིས། དང་པོ་ཆོས་སྒྲུབ་པར་གདམས་པ།
དེ་ལྟར་དལ་འབྱོར་ཐོབ་པའི་སྐྱེ་བོས་རྟག་ཏུ་ཆོས་འབའ་ཞིག་བསམ་དགོས་པའི་རྒྱུ་མཚན་ཡོད་པ་དེ༷་ཕྱིར༷་དམ༷་པ༷་རྣ༷མས་ལ༷ས་ཆོ༷ས་ཐོ༷ས་ཏེ། ཆོ༷ས་བཞི༷ན་བསྒྲུབ༷་ཕྱིར༷་ཆོ༷ས་ལ༷་གན༷ས་པ༷་དག༷ །ཆོ༷ས་ལྡ༷ན་རྒྱུན༷་བསྲིང༷་ཆོ༷ས་མི༷ན་འགོ༷ག་བྱེད༷་ཅི༷ང༌། །ཆོ༷ས་དོན༷་བསྒྲུབ༷ས་པ༷ས་ཆོ༷ས་ལ༷་གན༷ས་པ༷ར་མཛོ༷ད། །
གཉིས་པ་དེའི་ཕན་ཡོན་བསྟན་པ།
དེ༷་ལྟར་བརྩོན་པའི་ཕན་ཡོན་རིང༷་པོ༷ར་མི༷་ཐོ༷གས་སྲིད༷་མཚོ༷་མཐ༷ར་བརྒ༷ལ་ན༷ས་ཞི༷་བའི༷་གླིང༷་དུ༷་མྱུར༷་འགྲོ༷་མྱ༷་ང༷ན་འ༷དའ།
དོན་བཞི་པ་ཆོས་ལ་ངེས་པའི་དལ་འབྱོར་དོན་ཡོད་པར་གདམས་པ་ལ་གཉིས། དང་པོ་མ་འབད་ན་བློ་གྲོས་བླུན་པས་ཀྱང་ཆོས་ལ་ངེས་པ།
འཛམ་གླིང་ལས་ཀྱི་ས་པ་དགེ་བའི་བགོ་སྐལ་བསྐྲུན་{བཀྲུན}དུ་ཡོད་པའི་འདིར་སྐྱེས་པའི་སྐྱེ་བོ་ག༷ང་ཞིག༷་མི༷ར་གྱུར༷་དགེ༷་གོམ༷ས་མི༷་བྱེད༷་ན༷། དེ༷་ལ༷ས་བློ༷་གྲོ༷ས་བླུན༷་པ༷་གཞ༷ན་མེད༷་དེ༷། །རིན༷་ཆེ༷ན་གླི༷ང་ནས༷་སྟོང༷་ལོ༷ག་བྱེད༷་པ༷་བཞི༷ན༑ ༑ད༷ལ་འབྱོར༷་དོ༷ན་མེད༷་ཆུད༷་གསོན༷་བྱེད༷་པ༷་ཟད༷། །དེ༷་བ༷ས་རྟག༷་ཏུ༷་ཞི༷་བ༷འི་ཆོ༷ས་མཛོ༷ད་ཅིག༷ ༑
གཉིས་པ་ལུས་སེམས་རྟེན་འབྲེལ་གྱི་ཚོགས་དོན་ལ་བསམ་སྟེ་ཆོས་ལ་ངེས་པ།
རྟེན་དང་བརྟེན་པའི་རང་བཞིན་ལས་བརྩམས་པས་གཅིག་ཏུ་ངེས་པར་དཔྱད་པ་ཀུན་བྱེད་ལས། མ་ལུས་ཇི་ལྟར་སྣང་བའི་ཆོས་རྣམས་ཀུན། །སེམས་ཀྱིས་སྤྲུལ་ཞིང་སེམས་ཀྱིས་བྱས་པ་ཡིན༑ ༑ཞེས་གསུངས་པ་ལྟར། ཆོས༷་ཐམས་ཅད་ཀྱང༷་སེམ༷ས་ལ༷་རག༷་ལ༷ས་སེམས་དེ༷་ཡ༷ང་ནི་ད༷ལ་འབྱོར༷་ལ༷་བརྟེན། རྟེན༷་ཅི༷ང་འབྲེལ༷་བ༷ར་འབྱུང༷་བས་དགེ་བའི་སེམས་ཆོས་སྒྲུབ་པའི་རྒྱུ༷་ད༷ང་རྐྱེན༷་རྣ༷མས་དུ༷་མ༷་ཚོ༷གས་དུས༷་འདིར༷་ཆོས༷་ཀྱི༷་གཙོ༷་བོ༷་ར༷ང་གི༷ས་སེ༷མས་ཐུ༷ལ་ཅི༷ག
དོན་ལྔ་པ་སྤྲོ་དགའ་བསྐྱེད་ནས་དལ་འབྱོར་སྙིང་པོ་ལེན་ཚུལ་ལ་གདམས་པ་ལ་ལྔ། དང་པོ་དལ་འབྱོར་རྙེད་དཀའ་བསམ་མ་བསམ་གྱི་སྐྱོན་ཡོན་ལ་གདམས་ནས་སྤྲོ་དགའ་བསྐྱེད་པ།
འཁོར་བར་ཡང་ཡང་རྒྱུ་བ་དེའི་ཚེ་འཆི༷་བ༷ས་འཇི༷གས་པ༷འི་སྐྱེ༷་བ༷་སྡུག་བསྔལ་གྱི་རྒྱ་མཚོ་མཐ༷འ་མེད༷་དུ༷། འདོད་པས་ཕོ༷ངས་པ་དང༷་མི་འདོད་པའི་སྡུག༷་བསྔ༷ལ་ཆ༷ར་བཞི༷ན་དུ་འབ༷བ་པ༷་ཡ༷ང༌། ད༷ལ་འབྱོ༷ར་རྙེད་དཀའ་མ་བསམས་པར་དོ༷ན་མེ༷ད་ཚེ་འདིར་རྣམ༷་པ༷ར་གཡེ༷ང་བ་ལ༷ས་བྱུང༷་བ། དེ༷་ཕྱིར༷་གང་དག་མངོ༷ན་མཐོ༷་དང་ངེ༷ས་ལེ༷གས་ཀྱི་ཆོ༷ས་རྣམ༷ས་ཀུན༷་ཀྱང༌། དལ༷་འབྱོར༷་རྙེད༷་དཀ༷འ་བས༷མ་ལ༷ས་བྱུང༷་བས༷་ན༷། །ཉིན༷་མཚ༷ན་མི༷་ད༷ལ་བརྩོ༷ན་པ༷ས་སྤྲོ༷་བ༷་བསྐྱེ༷ད། །
གཉིས་པ་འདི་ཕྱིའི་ལེགས་དགུ་དལ་འབྱོར་སྙིང་པོར་བྱས་པ་ལས་བྱུང་བའི་སྤྲོ་དགའ་བསྐྱེད་པ་ཕན་ཡོན་གྱི་སྒོ་ནས་སྤྲོ་བས་གདམས་པ།
འདི༷ར་ནི༷་སྔོན་གྱི་དུས་ན་འདྲེན༷་པ༷་སངས་རྒྱས་མཐོ༷ང་ཞིང་གྲོལ་བ༷་དོན༷་ཡོད༷་ཅིང༷་གནས་སྐབས་སུ་ཆོས༷་ཐོས༷་པ༷་དང༷་བསྒྲུབ༷་པ༷འང་དོན༷་ཡོད༷་ལ༷། དགེ་བ་ལ་སྦྱོར་བས་ཆོས་ཀྱིས། ཚེ༷་འདི༷་དོ༷ན་ཡོ༷ད་ཕྱི༷་མ༷་ཐར་པའི་ས་བོན་ཐེབས་པས་འབྲས༷་བཅ༷ས་ཀུན༷། དལ༷་འབྱོ༷ར་རྙེད༷་ལས༷་བྱུང༷་བ༷་དེ༷་ཡི༷་ཕྱི༷ར། །རབ༷་ཏུ༷་དག༷འ་བ༷་ཡང༷་དང༷་ཡང༷་སྒོམ༷ས་ཤི༷ག །
གསུམ་པ་སངས་རྒྱས་གང་ལས་འབྱུང་བའི་རྟེན་ཡང་དལ་འབྱོར་ཡིན་པའི་སྤྲོ་དགའ་བསྐྱེད་པ།
ལྷར༷་བཅས༷་འཇིག༷་རྟེ༷ན་དབུས༷་ན༷་འགྲོ༷་བའི༷་གཙོ༷། །ཉན༷་ར༷ང་སྲས༷་ཀྱིས༷་བསྐོར༷་བའི༷་མགོ༷ན་པོ༷་ཡི༷ས། །འཆི༷་མེད༷་བདུད༷་རྩིའི༷་གོ༷་འཕ༷ང་བརྙེས༷་པ༷་ཡ༷ང༌། །མི༷་ལུས༷་རི༷ན་ཆེ༷ན་མཆོག༷་ལས༷་བྱུང༷་བས༷་ན༷། །ལྷ༷་བས༷་ལྷག་པའི༷་ལུས༷་ཞེས༷་ད༷ལ་འབྱོར༷་བསྔག༷ས་ཏེ། མངོན་པར་བྱང་ཆུབ་མདོ་ལས། ལྷའི་གནས་སུ་མངོན་པར་བྱང་མི་ཆུབ་པ་ནི་གནས་རིས་ལ་ང་རྒྱལ་བྱེད་པས་བདེན་པ་མངོན་པར་མི་རྟོགས་པའི་ཕྱིར་དང༌། དལ་བ་དང་འབྱོར་པ་ཕུན་སུམ་ཚོགས་པ་མི་ཉིད་ཁོ་ནར་གཟིགས་ནས་སེར་སྐྱའི་གནས་སུ་གཤེགས་ཏེ་ཞེས་སོ། །དེ༷་ཕྱིར༷་མི༷་ཉིད༷་ཐོབ༷་ལ༷་སྤྲོ༷་བ༷་བསྐྱེད༷། །
བཞི་པ་ལམ་དང་མངོན་པར་རྟོགས་པའི་རྟེན་ཡང་དལ་འབྱོར་ཡིན་པས་སྤྲོ་དགའ་བསྐྱེད་པ།
རྣམ༷་པར༷་མི༷་རྟག༷་བདེ༷ན་མཐོ༷ང་ཡེ༷་ཤེས༷་སོ། །ལྷ༷་མིའི༷་ནང༷་ནས༷་མི༷་གྱུར༷་རྙེད༷་སླ༷་སྟེ༷༑ ༑མཛོད་ལས། གསུམ་དུའོ་གོང་ན་མཐོང་ལམ་མེད། །མི་སྐྱེ་ལུང་ལས་འདིར་རྩོམ་ཞིང༌། །དེ་མཐར་ཕྱིན་ཅེས་གསུང་ཕྱིར་རོ། །ཞེས་སོ། །རྡོ༷་རྗེ༷་ཐེག༷་པའི༷་ལ༷མ་ཟབ༷་སྙིང༷་པོ༷་ཡང༷༌། །མི༷་ཡི༷་ལུས༷་རྙེད༷་འ༷བྲས་བུས༷་འགྲུབ༷་པ༷ར་སླ༷། །འབྱུང་བཞི་ཟད་པའི་རྒྱུད་ལས། གསང་སྔགས་རྒྱལ་པོ་རྨད་བྱུང་འདི། །མི་རྣམས་ཀྱིས་ནི་བརྩོན་བྱས་ན། །ཚེ་འདི་ཉིད་ལ་འགྲུབ་པར་འགྱུར༑ ༑རྣལ་འབྱོར་དངོས་གྲུབ་གཞན་ཅི་སྨོས། །ཞེས་སོ། །དེ༷་ཕྱིར༷་ཐེག༷་པ༷་ཆེ༷་ཆུ༷ང་ཆོ༷ས་ཀྱི༷་རྟེན༷། །དལ༷་འབྱོར༷་མི༷་ལུས༷་མཆོ༷ག་ཏུ་༷འཕ༷གས་པ༷ར་གསུང༷ས། །
ལྔ་པ་དགའ་བ་ཁྱད་པར་ཅན་གྱི་བློས་དལ་འབྱོར་རྙེད་པ་ལ་སྤྲོ་དགའ་བསྐྱེད་པ།
དེ་ཉིད་ཇི་ལྟར་བསྒོམ་པའི་ཚུལ། སྟན་བདེ་བ་ལ་འདུག་ནས་སྐྱབས་སེམས་སྔོན་དུ་འགྲོ་བས། རང་གི་དལ་འབྱོར་ལ་བསམ་སྟེ་ཇི༷་ལྟར༷་ཕོ༷ངས་པ༷ས་ནོ༷ར་མཆོག༷་རྙེད༷་པ༷་ལྟར༷་དལ་འབྱོར་ནི༑ རྨི་༷ལ༷མ་ཉིད༷་མིན་ནམ་ཅེ༷ས་དོ༷གས་ད༷ང་འཇི༷གས་བཞི༷ན་དུ༷་ད་རེས་ལན་གཅིག་རྙེད་པ་འདི་རེ་འཚེང༌། ཆོས་ཁོ་ན་སྒྲུབ་དགོས་སྙམ་དུ་དགའ༷་ཞི༷ང་སྤྲོ༷་བ༷ས་ད༷ལ་འབྱོར༷་བས༷མ་པ༷ར་བྱ༷་ཞིང་རྗེས་བསྔོ་བ་བྱ་སྟེ། ལུང་རྣམ་འབྱེད་ལས། མོང་འགལ་གྱི་བུ་གཅིག་ཏུ་བསམ་པར་བྱ་བ་ནི་དལ་བ་སྟེ་སྤྲོ་བས་རྗེས་སུ་དྲན་པར་གྱིས་ཤིགཅེས་གསུངས། དེས་ནི་འདི༷་ཕྱིའི༷་ཕན༷་བདེ༷་ད༷མ་པའི༷་ཆོས༷་འགྲུབ༷་བོ༷། །
དོན་གསུམ་པ་ལེའུ་རྫོགས་པ་མཇུག་གི་དོན་བསྟན་པ་ལ་གཉིས། དང་པོ་སྐབས་ཀྱི་དགེ་བ་བསྔོ་བ།
དེ༷་ལྟར༷་དགེ༷་ལེ༷གས་སྙན༷་པའི༷་བ༷དུད་རྩི་༷བསྟབས་ཏེ་བཤད་པ་འདིས༷་འགྲོ༷་ཀུན༷་དལ་འབྱོར་ཆུད་གསོན་པའི་རྒྱུ་དོ༷ན་མེ༷ད་ཚེ་འདིའི་གཡེ༷ངས་པ༷་རྣམས་ར༷བ་ཏུ་ཞི༷་ནས༷༑ དབེན་པའི་ནག༷ས་མཐ༷ར་སོ༷ང་སྟེ༷་ཡུན་རིང་སྲིད་པར་ཉོན༷་མོ༷ངས་པའི་ཚ༷ང་ཚི༷ང་གི༷ས་དུབ༷་པ༷འི་སེ༷མས་ཉིད༷་དེ༷་རི༷ང་ང༷ལ་སོ༷ས་ཏེ་འཚོ་བར་ཤོག་ཤི༷གཤླཽ་ཀ་འདིས་དོན་ཡོད་བགྱིད་པའི་གནས་ལ་གདམས་ཤིང༌། དོན་བསྡུ་བསྔོ་བ་དང་བཅས་པ་སྟེ་ཕྱི་མ་རྣམས་ལའང་འགྲེའོ།།
གཉིས་པ་ལེའུའི་མཚན།
རྫོག༷ས་པ༷་ཆེ༷ན་པོ༷་སེམ༷ས་ཉིད༷་ང༷ལ་གསོ༷་ལ༷ས་ད༷ལ་འབྱོར༷་རྙེད༷་དཀ༷འ་བ༷འི་ལེ༷འུ་སྟེ༷་དང༷་པོའོ༷། །
༈ གཉིས་པ་ཚེ་མི་རྟག་པ་བསམ་པའི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། །དང་པོ་ནི།
དེ་ལྟར་ཐོབ་ཀྱང་ཡིད་བརྟན་མི་རུང་བས་བརྩོན་པར་གདམས་པ། དེ༷་ལྟར༷་རྙེ༷ད་དཀ༷འི་དལ༷་བ༷་ཐོ༷བ་གྱུར༷་ཀྱང༷༌། སྐད༷་ཅི༷ག་མི༷་རྟག༷་འཇིག༷་པ༷འི་ཆོས༷་ཅ༷ན་ཏེ༷། །རྣམ༷་པ༷ར་བརྟག༷ས་ན༷་ཆུ་ཤིང་ལྟར་སྙིང༷་པོ༷་འག༷འ་མེ༷ད་ལ༷། སྐྱེ་འཇིག་གི་རང་བཞིན་དཔྱད་མི་བཟོད་པས་དབུ༷་བ༷་རྡོས༷་འདྲ༷་ཡིད༷་བརྟ༷ན་མི་རུང༷་བས༷་ཉིན༷་མཚ༷ན་ཀུན༷་ཏུ༷་ངེས༷་པ༷ར་འཆི༷་བ༷་བས༷མ།
གཉིས་པ་ལེའུ་དངོས་ཀྱི་དོན་ལ་བདུན། གང་མི་རྟག་པ་ཕུང་པོའི་རང་བཞིན་ལ་བསམ་སྟེ་ཆོས་ལ་བསྐུལ་བ། དུས་རིང་བས་རྒྱུ་མཚན་དཔྱད་དེ་ཆོས་ལ། དུས་ཉེ་བར་སྣ་ཚོགས་ཀྱི་རྐྱེན་ལ་བསམ་སྟེ་ཆོས་ལ། སྔ་ཕྱི་ད་ལྟའི་རང་བཞིན་ལ་བསམ། འཇིག་ངེས་རྐྱེན་གྱི་གཏན་ཚིགས་ངེས་པས་ཆོས་ལ། རང་གཞན་རྟག་འཛིན་སྐྱོ་ཤེས་འཕེལ་བས། མི་རྟག་བསྒོམ་ཚུལ་ཕན་ཡོན་ཅན་དང་བཅས་པས་ཆོས་ལ་བསྐུལ་བར་གདམས་པའོ། །དང་པོ་གང་མི་རྟག་པ་ཕུང་པོའི་རང་བཞིན་ལ་བསམ་སྟེ་ཆོས་ལ་བསྐུལ་བ།
མི་རྟག་སྙིང་པོ་མེད་པའི་ལུས་ལ་ཆགས་པ་བཏང་ཞིང་ཉིན་མཚན་དུ་མི་རྟག་པ་ལ་བློ་གཞོལ་བར་གདམས་པ། སྡུག༷་བསྔ༷ལ་ཡིད༷་མི༷་བདེ༷་བ༷་ཀུན༷་གྱི་གཞི༷། །ཉོན༷་མོང༷ས་འ༷བྱུང་ཁུང༷ས་ཆེ༷ར་གྱུར༷་ལུས༷་འདི་ལ༷། །གོས༷་རྒྱན༷་མེ་ཏོག༷་ཕྲེང༷་སོག༷ས་བཀླུབ༷ས་གྱུར༷་ཅིང༷༌། །བཟ༷འ་བཏུང༷་བཟ༷ང་དགུས༷་མཆོ༷ད་ཅིང༷་བསྙེན༷་བཀུར༷་ཡ༷ང༌། །དུས༷་མཐ༷ར་མི༷་རྟ༷ག་འཇི༷ག་ཅིང༷་འབྲ༷ལ་བ༷་སྟེ༷། །ཝ༷་ད༷ང་བྱ༷་རྒོད༷་ཅེ༷་སྤྱང༷་ཟས༷་འདི༷་ལ༷། །གཅེ༷ས་སྤྲས༷་རྟག༷་འཛིན༷་གཙང༷་བ༷འི་སེ༷མས་བོ༷ར་ལ༷། །ཚེ་འདིའི་སྣང་བ་གང་གིས་ཀྱང་མི་བསྟོངས་པར་ཤེས་ནས་ད༷་ལྟ༷་ཉིད༷་ན༷ས་དམ༷་པ༷འི་ཆོ༷ས་མཛོ༷ད་ཅི༷ག
གཉིས་པ་དུས་རིང་བའི་རྒྱུ་མཚན་དཔྱད་པ་ལ་བཞི་སྟེ། དང་པོ་ཚེ་བསྐལ་བར་ཐུབ་པའི་ལྷ་ཆེན་པོ་རྣམས་ཀྱང་མི་རྟག་པ།
ས༷་གསུ༷མ་འབྱོར་པ་དམ༷་པ༷འི་གཞིར༷་གྱུར༷་པ༷་ལྷའི་དབང་པོ་ཚང༷ས་པ་ད༷ང་བ༷དེ་འབྱུང༷་སྟེ་དབང་ཕྱུག་དང་མི༷ག་སྟོང༷་ཅན་རྒྱ་བྱིན་དང་འཇིག་རྟེན་སྐྱོང་བའི་དབ༷ང་པོ༷་རྒྱལ་ཆེན་བཞི་སོག༷ས་གྲག༷ས་དང༷་བསོ༷ད་ནམ༷ས་གཟི༷་འོད༷་འབ༷ར་བ་ཡང༷་འཆི༷་བད༷ག་གན༷ས་ལ༷ས་རྒྱལ༷་བའི་སྐབ༷ས་མེ༷ད་ལ༷། བས༷མ་གཏ༷ན་གྲུབ༷་པས༷་བསྐལ༷་པ༷ར་གན༷ས་པ༷་ཁམས་གོང་མའི་འགྲོ་བ་རྣམས་ཡ༷ང་ལ༷ས་ཟ༷ད་ཚེ་ན༷་འ༷ཆི་བ༷འི་སྐབ༷ས་མ༷ཆིས་ཤིང༷༌༑ དེ་བཞིན་འདོད་པའི་ལྷ༷་ད༷ང་ལྷ༷་མི༷ན་དང་དཀའ་ཐུབ་གྲུབ༷་པ༷་དང་རིག༷་སྔ༷གས་འཆང༷་དང༌། མི་༷དབ༷ང་འཁོར་ལོས་སྒྱུར་རྒྱལ་དང་བདེ་སྐྱོང་བྲམ་ཟེ་སོགས་འ༷གྲོ་བ༷་ཕ༷ལ་པ༷་ཇི༷་སྙེད༷་ཀྱང༷་འཆི༷་བ༷ས་འཇིག༷ས་པའི༷་སྐྱེ་བོ་ཕ་མཐ༷འ་ཡ༷ས།
གཉིས་པ་ཁམས་གསུམ་སྤྱི་བཙན་གྱི་སྐྱེ་དགུ་རྣམས་ཀྱང་མི་རྟག་པ།
འཕོ་ཞིང་འགྱུར་བས་ཚེ༷་འདི༷་མི༷་རྟག༷་པས་རོལ༷་པའི༷་ཆ༷ར་སྤྲིན༷་ནང༷༌། རང་ཆས་སུ་འགྱུ་བའི་འཆི༷་བད༷ག་གློག་གི༷་ཕྲེང༷༷་བ༷་ག༷ར་བྱེ༷ད་ཅིང༷་ཉིན༷་མཚ༷ན་སྐད་ཅིག་གིས་དུས༷་རྣམ༷ས་འགྱུར༷་ཞིང་འཆི་བར་ཉེ་བའི༷་ཆ༷ར་འབ༷བས་པ༷ས་ས༷་གསུ༷མ་མྱུ༷་གུ༷་ཇི༷་སྙེད༷་ཁྱབ་པར་བརླ༷ན་པར༷་གྱུར༷།
གསུམ་པ་སྣོད་བཅུད་བརྟན་གཡོའི་འཇིག་རྟེན་ཀྱང་མི་རྟག་པ།
སྟོང་གསུམ་མི་མཇེད་ཀྱིས་མཚོན་པའི་ཕྱི་སྣོད༷་བ༷ཅུད་འཇིག་པའི་དཔེས་ནང་གི་སྣོད་བཅུད་མི༷་རྟག༷་སྟེ་ཕྱི་སྲིད༷་པ༷་སྣོད་བཅུད་རྣམས་ཐོག་མར་ཆ༷གས། བར་བསྐལ་ཉི་ཤུ་གནས། མཐར་འཇི༷ག་གི༷་ཚེ་མེ༷་བདུན༷་གྱིས་བསྲེགས་པའི་ཐལ་བ་ཆུས༷་བཤར་བ་གཅིག༷་དང༌། མཐར་རླུང༷་གི༷ས་འཐོ༷ར་བའི༷་ཚེ༷། ཕྱི་རོལ་གྱི་ཁོ༷ར་ཡུག༷་གིས་བསྐོར་བའི་རྒྱ༷་མཚོ༷་ཆེན་པོ་གླིང༷་བཞི་གླིང་ཕྲན་ད༷ང་གསེར་རི༷ས་བསྐོར༷་བ༷འི་རི་རབ་ལྷུན༷་པོ༷་རི༷ན་ཆེ༷ན་བཞི༷་ལས་གྲུབ་པ་ཡ༷ང་མི༷་རྟ༷ག་ཅི༷ང༌། མཐར་ཐམ༷ས་ཅད༷་སྟོང་ནས་ན༷མ་མཁ༷འ་གཅི༷ག་ཏུ༷་གྱུར༷་པ༵འི་སྐབ༷ས་ཡོད་དོ། །དཔེ་དེས་མཚོན་ནས་ནང་གི་ལུས་འདི་ཡང་ཟག་བཅས་ལས་ཉོན་གྱི་དབང་གིས་དང་པོར་མངལ་དུ་ཆགས་ཤིང༌། མཐར་འཆི་བའི་ཚེ་ལུས་ཀྱི་འབྱུང་བཞི་བསྡུས་རྩ་རླུང་ཐིག་ལེ་གསུམ་སྟོང་པས་མེ་འདུན་དང༌༑ སྲོག་འཕོ་བ་ཆུས་གཅིགདབུགས་འབྲེལ་ཐག་ཆད་པས་མཇུག་ཏུ་རླུང་གིས་གཏོར་ཏེ་ལུས་ཀྱང་སོ་སོར་འབྲལ་ཞིང་དེངས་ནས་མཐར་ཅི་ཡང་མེད་པ་ནམ་མཁའ་ལྟ་བུ་སྔོན་ལུས་མ་ཆགས་པའི་དུས་ལྟར་འབྱུང་བའི་སྐབས་ཡོད་པས་ཚུལ་དེ་ལྟ་བུ་ལ་ངེས༷་པ༷ར་བས༷མས་ཏེ༷་སྙི༷ང་ན༷ས་ཆོ༷ས་མཛོ༷ད་ཅི༷ག
བཞི་པ་སྔོན་རབ་འབྱོན་པའི་འཕགས་པ་རྣམས་ཀྱང་མི་རྟག་པ་ལ་བསམ་སྟེ་ཆོས་ལ་བསྐུལ་བ།
གཞན་ཡང་འཇི༷ག་རྟེན༷་གྱི་འདྲེ༷ན་པ༷་རྣམ་གཟིགས་གཙུག་ཏོར་ཅན་སོགས་སངས་རྒྱས་རང༷་རྒྱ༷ལ་དང་སློབ༷་མ༷འི་ཚོ༷གས་སྔར་བྱོན་པ་དང་ད་ལྟར་གྱི་སྟོན་པ་ཐུ༷བ་དབ༷ང་སྲས༷་བྱང་སེམས་དང་ཉན་ཐོས་སོགས་ཀྱིས༷་བསྐོར༷་བའི༷་མགོན༷་པོ༷་རྣམ༷ས། དཔེ་སྟོན་དུས་ཀྱི་དྭང༷ས་པའི༷་མཁ༷འ་ལ༷་སྔོན༷་མེ༷ད་རི༷་བོ༷ང་འཛི༷ན་ཏེ་ཟླ་བ་རྒྱས་པ་རྒྱུ༷་སྐར༷་ཕྲེང༷་བ༷་རྣམ༷ས་ཀྱིས༷་ཡོངས་སུ་བསྐོར༷་བ༷་བཞི༷ན་སྐུ་འོད་ཟེར་གྱི་དཔལ་གྱིས་ལྷམ༷་མེ༷་གསུང་ཅ་ཅོ་མེད་པས་ལྷང༷་ངེ༷་ཐུགས་དྲི་མ་མེད་པས་ལྷན༷་ནེ༷ར་གས༷ལ་བ༷་རྡོ་རྗེ་ལྟར་བརྟན་པ་ཡ༷ང་མི༷་རྟག༷་མྱ༷་ང༷ན་འད༷འ་བའི་ཚུལ༷་སྟོན༷་པར་མཛ༷ད་ཅིང༷༌། ད་ལྟར་གྱི་ཐུབ་པའི་དབང་པོའི་བསྟན་པ་འདི་ལས་གཞན་པའི་བསྟན༷་པ༷་རི༷ན་ཆེ༷ན་ཉི༷་མ༷་དཔ༷ག་ཏུ་མེ༷ད་པ་རྣམས་ཀྱང༷༌། སྔོན༷་ར༷བས་སྔོན༷་ར༷བས་རྣམས་རིམ་གྱིས་ནུབ༷་པ༷ར་གྱུར༷་པ་ལ༷་ལྟོས༷། དཔེ་ཆུའི་ལྦུ་བའམ་ཆུ༷་ཤིང༷་སྙིང༷་པོ༷་མེ༷ད་པ་དང་འདྲ༷་བའི་རང༷་གི༷་ལུས༷་མི་རྟག་པ་སྒྱུ༷་མའི༷་ཁ༷ང་པ༷་དང་འདྲ༷་བ༷་འདི་ཅི༷ས་མི༷་འཇི༷ག
གསུམ་པ་དུས་ཉེ་བའི་རྐྱེན་བསམ་པ་བཞི། དང་པོ་གཅིག་ཏུ་ངེས་པ་མེད་པས་མི་རྟག་པ།
དེ༷་ཕྱིར༷་ངེ༷ས་པ༷ར་འཆི༷་བ་ད༷ང་དེའང་དུས་ན༷མ་འཆི༷་དང༷་གནས་འདི༷ར་འཆི༷་རྐྱེན་འདི༷ས་འཆི༷་ཞེས་ངེ༷ས་པ༷་འག༷འ་མེད༷་དེ༷། ཚེ་༷འདི༷་སྣོན༷་མེ༷ད་རྟག༷་ཏུ༷་གོད༷་འགྱུར༷་ཞིང་༷། །འཆི༷་བའི༷་རྐྱེན༷་མང༷་འཚོ༷་བའི༷་རྐྱེན་ཏེ་ཤས༷་ཉུང༷་བ༷ས། ཚེ༷་ལ༷་ལོང༷་མེ༷ད་བློ༷་སྣ༷་བསྟུང༷ས་བྱས༷་ཏེ༷། །དེ༷་རི༷ང་ཉི༷ད་ན༷ས་ཆོ༷ས་ལ༷་བརྩོ༷ན་པར༷་རིག༷ས། །
གཉིས་པ་གྲོང་ཁྱེར་རྙིང་པ་བཞིན་དུ་མི་རྟག་པ།
རང་གི་ལུས་འབྱུང༷་བཞི༷་འ༷དུས༷་པའི༷་ལྡིང༷་ཁ༷ང་ན་སེ༷མས་པ༷་ཡིད་ཀྱི་རྟེན་ཅ༷ན། སྐད་ཅིག་ཀྱང་མི་བརྟན་པར་གཡོ༷་བ༷འི་ཀུན༷་རྟོ༷ག་སྐྱེ༷་བོ༷ས་བ༷རྒྱན་པ༷་སྟེ་ལུས་སེམས་ཀྱི་ཚོགས་པ་འདི་ཡ༷ང༌། རྒྱུ་དང་རྐྱེན༷་ལས༷་སྐྱེས༷་ཕྱིར༷་འདུས༷་བྱས༷་འཇི༷ག་པ༷འི་ཆོ༷ས་ཅན་ཡིན་ཏེ། དཔེར་ན་ཕྱི་རོལ་གྱི་གྲོང༷་ཁྱེར༷་རྙིང༷་པ༷་བཞི༷ན་དུ༷་མི༷་རྟག༷་གིས༷་དུས་མྱུར༷་བ༷་ཉིད༷་དུ༷་དམ༷་པའི༷་ཆོས༷་མཛོ༷ད་ཅི༷ག
གསུམ་པ་རླུང་ནང་གི་མར་མེ་བཞིན་དུ་མི་རྟག་པ།
དཔེ་ཇི༷་ལྟར༷་རླུང༷་དམ༷ར་གྱི་ན༷ང་ཞུག༷ས་མར༷་མེ༷་རྐྱེན་གྱིས་གློ་བུར་དུ་འཆི་བ་བཞི༷ན། སྐད༷་ཅི༷ག་ཀྱང་མི༷་རྟ༷ག་གཡོ༷་བ༷འི་ར༷ང་བཞིན༷་དང༷༌། །གློ༷་བུ༷ར་འ༷ཆི་རྐྱེ༷ན་དྲ༷ག་པོ༷ས་ག༷ཏུགས་པ༷འི་ཚེ༷། །ཡུན༷་དུ༷་མི༷་གན༷ས་ངེ༷ས་པ༷ར་འཆི༷་བ༷ས་ན༷། །ད༷་ལྟ༷་ཉིད༷་དུ༷་ད༷མ་པ༷འི་ཆོ༷ས་མཛོ༷ད་ཅི༷ག །
བཞི་པ་ཐམས་ཅད་བོར་ནས་འགྲོ་བས་མི་རྟག་པ།
རང་འཆི་བའི་ཚེ་འཁོར༷་དང༷་ལོ༷ངས་སྤྱོད༵༷་ཉེ་བ༷ར་འབྲེ༷ལ་བའི༷་གཉེན༷། གཟུག༷ས་ད༷ང་ལ༷ང་ཚོ༷་དབ༷ང་ཕྱུག༷་རི༷གས་བཟ༷ང་ཡ༷ང༌། །ཐ༷མས་ཅ༷ད་བོར༷་ཏེ་གཅི༷ག་པུར༷་འགྲོ༷་དགོ༷ས་ཤི༷ང༌། །དེ་དག་གང༷་གི༷ས་ཀྱང་མི༷་བསྟོང༷ས་པར་ལས་དཀ༷ར་ནག༷་གཉིས་ཁོ་ན་རྗེས༷་སུ་འབྲང༷་བ༷་ཡིན་པས། དེ༷་ཚེ༷་ཆོ༷ས་ལ༷ས་སྐྱབ༷ས་གཞ༷ན་འག༷འ་མེད༷་ན༷། །དེ༷ང་དུ༷་བརྩོན༷་པ༷ས་ཅི༷་ཕྱིར༷་འད༷འ་མི༷་བྱེད༷། །རྒྱལ་པོ་ལ་གདམས་པའི་མདོ་ལས། དུས་ཀྱིས་བསྙེན་ནས་རྒྱལ་པོ་འགྲོ་འགྱུར་ན། །ཞེས་སོགས་སོ། །
བཞི་པ་སྔ་ཕྱི་ད་ལྟའི་རང་བཞིན་བསམ་པ་ལ་གཉིས། དང་པོ་སྔོན་རབས་འདས་པའི་ཚུལ་ལ་དཔགས་ཏེ་མི་རྟག་པ་བསམ་པ།
ཡང་འདི༷་ལྟར༷་འཇི༷ག་རྟེན༷་སྔ༷་ཕྱིའི༷་རྒྱུད༷་སོམ༷ས་དང༷༌། སྔ༷་ར༷བས་སྐྱེ༷་བོ༷་དཔ༷ག་མེ༷ད་འ༷དས་གྱུར༷་ཅི༷ང༌། །ད༷་ལྟ༷འི་ས༷་སྟེང༷་འགྲོ༷་བ༷་ཕ༷ལ་ཆེ༷ར་ཡ༷ང༌། །ལོ༷་བརྒྱའི༷་ན༷ང་དུ༷་ངེ༷ས་པ༷ར་མི༷་རྟག༷་ལ༷། །མ༷་འོ༷ངས་རྣམ༷ས་ཀྱང༷་ཚུལ༷་དེའི༷་རྗེས་སུ༷་འགྲོ༷་སྟེ་དེ་དག་དང་ཚུལ་མཚུངས་པས་རང་གི་རིང་ལ་རྒ༷ན་ར༷བས་གཞོ༷ན་ར༷བས་རང་དང་སྐལ༷་མཉམ༷་དུ་མ་འདས༷་ལ་༷ལྟོས༷། བད༷ག་ཀྱང་ར༷ང་བཞི༷ན་དེ་ལ༷ས་མ༷་འད༷ས་པ༷ས། །ངེ༷ས་པ༷ར་འཆི༷་བ༷་བས༷མས་ན༷ས་ཆོ༷ས་མཛོ༷ད་ཅི༷ག །ཆེད་དུ་བརྗོད་པའི་ཚོམ་ལས། སྐྱེས་པ་བུད་མེད་མང་པོ་དག །དར་ལ་བབས་པའང་འཆི་འགྱུར་ནས། །དེ་ལ་མི་འདི་གཞོན་ཞེས་ཏེ། །གསོན་པའི་གདེང་དྲོད་ཅི་ཞིག་ཡོད། །ཅེས་སོ། །
གཉིས་པ་ད་ལྟ་འཕོ་འགྱུར་མི་རྟག་པའི་ཚུལ་ལ་བསམ་པ།
ས༷་གསུམ༷་སྟེ་དམྱལ༷་བ༷་ནས་སྲིད༷་རྩེའི༷་བ༷ར་ད༷ག་ན༷་འཆི༷་བད༷ག་གན༷ས་ལ༷ས་ཐ༷ར་པ༷་འག༷འ་མེ༷ད་དེ༷། འདུལ་བ་ལུང་ལས༑ གང་དུ་གནས་ན་འཆི་བས་མི་ཚུགས་པའི། །ས་ཕྱོགས་དེ་ནི་ཡོད་པ་མ་ཡིན་ཏེ། །བར་སྣང་ན་མེད་རྒྱ་མཚོའི་ནང་ནའང་མེད། །རི་རབ་རྣམས་ཀྱི་གསེབ་ཏུའང་ཞུགས་པ་མེད། །ཅེས་གསུངས། ཀུན༷་ཀྱ༷ང་མི༷་རྟག༷་འགྱུར༷་ཞིང༷་སྙིང༷་པོ༷་མེ༷ད། །ཡི༷ད་བརྟན༷་མི༷་རུང༷་ཤི༷ང་རྟའི༷་འཕ༷ང་ལོ༷་འདྲ༷། །རྒྱ་རོལ་ལས། སྲིད་སྲེད་མ་རིག་དབང་གིས་སྐྱེ་བོ་རྣམས། །ཞེས་སོགས་དང༌༑ ཁྱད༷་པར༷་མི༷་ཡི༷་འཇི༷ག་རྟེན༷་འཚེ༷་བ༷་མང༷༌། །རླུང་མཁྲིས་སོགས་ན༷ད་དང་ཤ་ཟས་སོགས་གདོ༷ན་གནོ༷ད་པ༷་དུ༷་མ༷འི་གཞི༷ར་གྱུར༷་ཅི༷ང༌། མཚོ༷ན་ད༷ང་མེ༷་ད༷ང་གཡ༷ང་ས༷་གཅ༷ན་གཟ༷ན་དུག༷ །རྒྱལ༷་པོ༷་དགྲ༷་ད༷ང་ཆོ༷མ་རྐུན༷་ལ༷་སོ༷གས་ཀྱིས༷། །འཚོ༷་བ༷འི་སྲོ༷ག་འཇོ༷མས་ཕུན༷་ཚོག༷ས་འཇི༷ག་པ༷ར་བྱེད༷། །
ལྔ་པ་འཇིག་ངེས་རྐྱེན་གྱི་གཏན་ཚིགས་ངེས་པ་ལ་གཉིས། དང་པོ་ཉིན་མཚན་སྐད་ཅིག་ཐང་ཅིག་འགྱུར་བས་མི་རྟག་པ།
གལ་ཏེ་དེ་ལྟ་བུའི་འཚེ༷་བ༷་མེ༷ད་ཀྱང༷་སྐྱེ༷ས་བུའི༷་ཚེ༷་འགྲོ༷་སྟེ༷། ཉིན༷་མཚ༷ན་སྐད༷་ཅི༷ག་ཐ༷ང་ཅི༷ག་འགྱུར༷་བ༷ས་ཀྱང༷༌། །འཆི༷་བད༷ག་གན༷ས་སུ༷་ཉེ༷་བ༷ར་གྱུར༷་པ༷་ནི༷། །འབ༷བ་ཆུས༷་ཚོ༷གས་རྣམ༷ས་རྒྱ༷་མཚོ༷ར་སྙེག༷་པ༷འ༷མ། །ཉི༷་མ༷འི་དཀྱི༷ལ་འཁོ༷ར་ནུབ༷་རི༷་ལྟུང༷་བ༷་བཞིན༷། །
གཉིས་པ་འཆི་རྐྱེན་མ་ངེས་སྣ་ཚོགས་ཡོད་པས་མི་རྟག་པ།
ཟ༷ས་བཅ༷ས་འཚོ༷་བ༷འི་རྐྱེན༷་རྣམ༷ས་ཕུན༷་ཚོ༷གས་ཀྱང༷༌། །དུག༷་བཞིན༷་སྡུག༷་བསྔལ༷་བྱེད༷་པ༷འི་སྐབ༷ས་མཆི༷ས་ན༷། །མི༷་མཐུན༷་གནོ༷ད་མང༷་ཕུན༷་ཚོ༷གས་ཅི༷ས་མི༷་འཇི༷ག །དེ༷ས་ན༷་འཆི༷་བའི༷་རྐྱེན༷་དུ༷་མ༷་གྱུར༷་མེ༷ད། །གནས་ག༷ར་འ༷ཆི་རྐྱེན་ཅི༷ས་འཆི་དུས་ནམ༷་འཆི་ཆ༷་མེད༷་ཀྱི༷། དོ༷ན་མེ༷ད་བསླུ༷་བ༷་འཇི༷ག་རྟེན༷་ཆོ༷ས་སྤོང༷ས་ལ༷༑ ༑སྙིང༷་ན༷ས་མི༷་རྟག༷་འཆི༷་ཆོ༷ས་སྒྲུབ༷་པར༷་མཛོ༷ད། །
དྲུག་པ་རང་གཞན་རྟག་འཛིན་སྐྱོ་ཤས་འཕེལ་བས་ཆོས་ལ་བསྐུལ་བ་ལ་གསུམ། དང་པོ་འཆི་བ་མ་དྲན་ཚེ་འདིས་བསླུས་པ་ལ་སྐྱོ་བ།
དལ་འབྱོར་ཐོབ་ཚེ་འཁོར་བ་ལས་སྒྲོལ་དགོས་པར་གདམས་པ། འདི༷ར་ནི༷་བད༷ག་གི༷ས་དལ༷་འབྱོར༷་གྲུ༷་རྙེད༷་ཅི༷ང༌། །བླ༷་མ༷འི་མ༷ན་ང༷ག་གྲུ༷་འཛི༷ན་ཏེ་སྐྱ་བ་ཡོད༷་བཞི༷ན་དུ༷། སྡུག༷་བསྔ༷ལ་ཆུ༷་བོ༷་བརྒལ༷་ཕྱིར༷་མི༷་བརྩོན༷་ན༷། །དེ༷་ལ༷ས་བསླུས༷་པ༷་འ༷དི་ན༷་གཞ༷ན་མེ༷ད་དོ༷། །
གཉིས་པ་འཆི་བ་མ་དྲན་འཁོར་བར་འཆིང་བ་ལ་སྐྱོ་བ།
གང༷་ཕྱིར༷་སྟོན༷་པ༷ས་ར༷བ་བསྔག༷ས་རི༷ན་ཆེ༷ན་སྣོ༷ད། །ཉེས༷་ཀུན༷་མཐ༷ར་འབྱིན༷་དལ་འབྱོར་ཕུན་སུམ་ཚོགས་པའི་རྟེན་ཡ༷ང་ད༷ག་ཐོ༷བ་བ༷ཞིན་དུ༷། ར༷ང་གཞ༷ན་དོ༷ན་གཉི༷ས་འབྱོར༷་པ༷་མི༷་འཛི༷ན་ན༷། །འཁོ༷ར་བ༷འི་བཙོ༷ན་ར༷ར་ར༷ང་ཉི༷ད་འཆི༷ང་བ༷ར་ཟ༷ད། །
གསུམ་པ་འཆི་བ་མ་དྲན་མཁས་བླུན་བར་གསུམ་ལ་སྐྱོ་བ།
ཀྱེ་༷མ༷་ཇི༷་ལྟ༷ར་རྡོ༷་ལ༷་འདོ༷མས་པ༷་བ༷ཞིན། འཇི༷ག་རྟེ༷ན་ཕ༷ལ་ཆེ༷ར་བས༷མས་ཤི༷ང་སྐྱོ༷་བ༷་འཕེ༷ལ་ཏེ་བརྡ་ཐབས་རྣམ་པ་ཚད་མེད་པས་བསྟ༷ན་པ༷ས་མི༷་རྟོག༷ས་ཤིང་བཤ༷ད་པ༷ས་གོ༷་བ༷་མེ༷ད། སང༷་ཉི༷ན་འ༷ཆི་ཡ༷ང་རྒྱུན༷་རིང༷་བསྐལ་པའི་བར་དུ་སྡོད་པ་ལྟར་རྟ༷ག་པ༷ར་འཛི༷ན་ཏེ་ཚེ་འདིའི་བྱ་བ་འབའ་ཞིག་ལ་གཡེང༌། འཁོ༷ར་བའི་སྐྱོན་རྣམས་མཐོང་བས༷་ཀྱང་མི༷་སྐྱོ༷་ལ་ངེ༷ས་འབྱུང༷་རྡུལ༷་ཙ༷མ་མེ༷ད། ལ་ལ་དག་ཅུང་ཟད་ཐོས་པ་དང་ཤེ༷ས་བཞི༷ན་ཕྱི་བཞིན་དུ་ང༷་རྒྱལ༷་ཏེ་གོ༷་བཞི༷ན་འཁྲུལ༷་པ༷་བྱེ༷ད་དེ་གཞན་ལ་བརྙས་པ་དང་སྐུར་འདེབས་སོགས་རང་གཞན་གྱི་རྒྱུད་བསྲེགའ༷དུ་འཛི༷ས་གཡེ༷ངས་ལ༷་ཉོ༷ན་མོ༷ངས་པས་དམ་སྡོམ་འཆལ་ཞིང་མི་དགེའི་ཆ༷ར་འབ༷བ་པ༷འི་འ༷གྲོ་ལ༷་ན༷མ་ཞི༷ག་བད༷ག་གི༷ས་ཕ༷ན་ཐོ༷གས་འ༷གྱུར་ཞེས། ཕལ་ཆེར་སྙིང་རྗེའི་དབང་གིས་འདི་དག་ལ་ནམ་ཞིག་བདག་གིས་ཕན་པར་ནུས་ཞེས་སེམས་སྟོབས་བསྐྱེད་དེ་སྤྲོ་བ་བསྐྱེད་ནས་བྲག་རིའི་དྲུང་དུ་གནས་པ་ཡིན་ནོ། །
བདུན་པ་མི་རྟག་སྒོམ་ཚུལ་ཕན་ཡོན་དང་བཅས་པ་ལ་གཉིས། དང་པོ་མི་རྟག་པ་སྒོམ་ཚུལ་ནི།
འཁོར་བ་ལས་བློ་མ་ལོག་གི་བར་དུ་བརྩོན་པས་བསྒོམ་དགོས་པར་བསྟན་པ༑ འདི༷ར་ནི༷་ཉེ༷ས་པ༷འི་ཆུ༷་གཏེ༷ར་བ༷རྒལ་འ༷དོད་ཅི༷ང༌། །ལེ༷གས་པ༷འི་ཡོ༷ན་ཏ༷ན་རྨད༷་བྱུང༷་བསྒྲུབ༷་འདོ༷ད་པ༷ས། །གང་ཅི་མཐོང་ཐོས་དྲན་ཡང་མི་རྟག་པའི་རང་བཞིན། མི་རྟག་པའི་དཔེ། མི་རྟག་པའི་སྐུལ་མར་དྲན་པར་བྱས་ཏེ། ད༷་ལྟ༷་རང་ཉི༷ད་དུ༷་ངེ༷ས་པ༷ར་འཆི་སྙམ་དུ་འ༷ཆི་བ༷་བས༷མ་སྟེ། ཉི༷ན་མཚ༷ན་ཀུན༷་ཏུ༷་མི༷་རྟ༷ག་འབ༷འ་ཞིག༷་བསྒོམ༷་དགོས་ཏེ། སྤྱོད་འཇུག་ལས། ཉིན་མཚན་རྟག་ཏུ་བདག་གིས་ནི། །འདི་ཉིད་འབའ་ཞིག་བསམ་པར་རིགས། །ཞེས་གསུངས། དེ་ལྟར་མ་བསམས་ན་ཚེ་འདིའི་དབང་དུ་སོང་ནས། རེས་འགའ་བའི་ཆོས་ལས་མི་འབྱུང༌། ཐ་མལ་གྱི་བྱ་བ་ལའང་རེས་འགའ་བའི་དལ་ཁོམ་གྱིས་མི་འགྲུབ་ན་ཐར་པའི་བྱང་ཆུབ་ལྟ་ཅི་ཞེས་ཡང༷་དང་༷༷ཡང༷་དུ༷་བསམས་ནས་ངེས༷་འབྱུང༷་སྐྱོ༷་ཤ༷ས་བསྐྱེད༷་དོ། །
གཉིས་པ་དེའི་ཕན་ཡོན་ནི།
དེས༷་ནི༷་དད་སོགས་ཡོན་ཏན་གསར་དུ་སྐྱེ། སངས་རྒྱས་དང་བྱང་སེམས་ཀྱིས་དགོངས། འབྱུང་པོས་གླགས་མི་རྙེད། དཀར་ཕྱོགས་ཀྱི་ལྷས་སྲུང༌། བདེ་བར་ཚེའི་དུས་བྱས་ནས་མཐོ་རིས་དང་ཐར་པ་ཐོབ་པ་སོགས་འདི༷་ཕྱིར༷་ཕ༷ན་བདེ༷འི་ཆོ༷ས་འ༷གྲུབ་ཅི༷ང༌། ཆོས་ལ་བརྩོ༷ན་འགྲུས༷་དྲ༷ག་པོ༷ས་སྒྲུབ༷་པ་ལ༷་བརྩོ༷ན་པ༷་ད༷ང༌། རྙེད་གྲགས་ཆོས་བརྒྱད་སོགས་ཚེ༷་འ༷དི་བློས༷་ཐོ༷ངས་ནོར་རྫས་ཆགས་སྡང་སོགས་བད༷ག་འཛི༷ན་གྱི་འཁྲུལ༷་པ༷་ཀུན་འཇི༷ག་པས་ལས་མི་སོགམདོ༷ར་ན༷་ལེ༷གས་པ༷འི་ཡོ༷ན་ཏ༷ན་ཐམ༷ས་ཅ༷ད་འགྲུབ༷་པ་དང༌། ཉེས༷་ཀུན༷་མཐ༷ར་འབྱི༷ན་ཞིང་མཐར་ཐུགས་གི་ཐ༷ར་པ༷་ད༷མ་པ༷འི་རྒྱུ༷་ཡིན་པས་ན། ཆོ༷ས་ཀུན༷་གྱི་རྩ༷་བ༷་མི༷་རྟག༷་པ་བསྒོམས་ཤིང་བློ༷་སྣ༷་སྟུང༷ས་པར་མཛོད་ཅིག
དོན་གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་བསྔོ་བ༑
དེ༷་ལྟར༷་ཆོ༷ས་ཚུལ༷་རྒྱ་མཚོ་ལས་ཐོན་པའི་སྤྲིན༷་གྱི༷་ཁ་གླལ་བ་ལྷའི་རྔ༷་སྒྲ༷་ལ༷ས་ཆེས་ལྷག་པ་ཕ༷ན་བདེ༷འི་གད༷མས་ང༷ག་དོན་ཟ༷བ་ཅི༷ང་ཚིག་སྙ༷ན་པའི་སྒྲ་བསྒྲག༷ས་པ༷ས། འགྲོ༷་ཀུ༷ན་རྣམ༷་གཡེ༷ང་ཉོ༷ན་མོ༷ངས་རྟག༷་འཛི༷ན་གྱི༷ས་རྒྱུན་རིང་སྲིད་པར་དུབ༷་པའི༷་སེམ༷ས་ཉིད༷་རྙོག་པ་མཐའ་དག་རབ་ཏུ་ཞི་ནས་དེ༷་རི༷ང་ཞི་བའི་དབྱིངས་སུ་ང༷ལ་སོ༷ས་ཤིག༷
གཉིས་པ་ལེའུ་མཚན།
རྫོག༷ས་པ༷་ཆེན༷་པོ༷་སེམ༷ས་ཉིད༷་ངལ༷་གསོ༷་ལས༷། ཚེ༷་མི༷་རྟག༷་པའི༷་ལེ༷འུ༷་སྟེ༷་གཉིས༷་པ༷འོ༷།། །།
༈ གསུམ་པ་འཁོར་བའི་སྡུག་བསྔལ་བསམ་པའི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། །དང་པོ་ནི།
བཤད་མ་ཐག་པ། དེ༷་ལྟར༷་མི༷་རྟག༷་ཁ༷མས་གསུམ༷་འཁོ༷ར་བའི༷་ཆོ༷ས། །རྣམ༷་པ༷ར་འགྱུར༷་བ༷ས་ཤིན༷་ཏུ་སྡུ༷ག༷་བསྔ༷ལ་ཏེ༷། །སྡུག༷་བསྔ༷ལ་འགྱུར༷་ད༷ང་འ༷དུ་བྱེ༷ད་ཉིད༷་གསུམ༷་གྱི༷ས། །གྲོང༷་ཁྱེར༷་དྲུག༷་གི༷་འགྲོ༷་ཀུན༷་རྩེན་ཞིང་སྡུག་བསྔལ་གྱི་རྒྱ་མཚོར་བྱིང་སྟེ་ཉམ༷་རེ༷་ཐ༷ག
གཉིས་པ་ལ་བཞི། རང་གཞན་མངོན་པར་སྐྱོ་བས་འཁོར་བ་སྡུག་བསྔལ་ལ་བསམ་པ༑ སྡུག་བསྔལ་སེམས་ཀྱི་འཁྲུལ་སྣང་རྟེན་གཞི་དང་བཅས་པ་ལ། འགྲོ་དྲུག་འཁོར་བའི་སྡུག་བསྔལ་སྣ་ཚོགས་ལ། ཐམས་ཅད་རང་ལ་ཐུག་པས་རང་ལས་རང་གིས་སྤྱོད་པ་ལ་བསམ་པའོ༑ ༑དང་པོ་ལ་བདུན། དང་པོ་སྡུག་བསྔལ་བརྒྱུད་མས་མནར་བས་འཁོར་བ་ལ་སྐྱོ་བ།
སྡུག་བསྔལ་གྱི་དཔེ་ཇི༷་ལྟ༷ར་བསིལ་མེད་པས་མེ༷་ན༷ང་འཇིགས་ཤིང་ཉམ་ང་བས་གཅ༷ན་གཟ༷ན་མི༷་རྒོད༷་ཁྲོད༷། ཐར་དཀའ་བ་རྒྱལ༷་པོ༷འི་བརྩོ༷ན་ར༷ར་ཆུད༷་པ༷འི་འ༷གྲོ་བ༷་ལྟར༷་སྡུག༷་བསྔ༷ལ་སྔ༷་མ་མ་སངས་བཞིན་དུ་ཕྱི༷་མ་ཕྱི་མས་བརྒྱུད༷་མ༷ས་མན༷ར་བཞི༷ན་དུ༷་ད༷་དུང༷་ཐ༷ར་པ༷འི་སྐབ༷ས་མེ༷ད་སྐྱོ༷་བ༷་འཕེ༷ལ།
གཉིས་པ་སྤང་བླང་གནས་ལ་རྨོངས་པའི་འཁོར་བ་པ་ལ་སྐྱོ་བ།
འདོད་པས་བསླུས་པའི་དཔེ་འདི་ལྟར་སེམས་ཅན་ཐམས་ཅད་བདེ༷་ཐོ༷བ་སྡུག༷་བསྔ༷ལ་བྲ༷ལ་འདོ༷ད་བློ༷་ཡོ༷ད་ཀྱང༷༌། སྡུག༷་བསྔ༷ལ་རྒྱུ༷་ཀུན་འབྱུང་འབྲ༷ས་བུ་སྡུག་བསྔལ་ཉི༷ད་ལ༷་མངོ༷ན་པ༷ར་ཏེ་རྐུན་པོའི་ལག་པ་གཅོད་པས་ཡང་བརྐུས་པས་མགོ་གཅོད་པ་ལྟར་ཡང་ཡང་རྒྱུག༷ མ༷ར་མེ༷འི་འོ༷ད་ལ༷་ཕྱེ༷་མ༷་ལེ༷བ་བཞི༷ན་དུ༷། །འདོ༷ད་པ༷འི་ཡུལ༷་ལ༷་ཆ༷གས་སྲེ༷ད་འཛི༷ན་པ༷ས་བ༷སླུས། །དེ༷་བཞི༷ན་རི༷་དྭག༷ས་བུང༷་བ༷་ཉ༷་ད༷ང་གླང༷༌། །སྒྲ༷་དང༷་དྲི༷་རོ༷་རེ༷ག་གི༷ས་བ༷སླུ་བ༷་ལྟར༷། །འདོ༷ད་པ༷འི་ཡུལ༷་ལྔ༷་ད༷ག་གི༷ས་འ༷གྲོ་བ༷་བསླུས༷། །ན༷མ་ཡ༷ང་བདེ༷་མེ༷ད་སྡུག༷་བསྔ༷ལ་གྱུར༷་ལ༷་ལྟོས༷། །
གསུམ་པ་འཁྲུལ་སྣང་མཐོ་དམན་དུ་བརྒྱུད་པས་འཁོར་བ་པ་ལ་སྐྱོ་བ།
སྲིད་པ་འདི་དག་ཕན་ཚུན་འཁོར་ཞིང་སྡུག་བསྔལ་བ། ལྷ༷་ད༷ང་ལྷ༷་མི༷ན་དམྱ༷ལ་བ༷་ཡི༷་དྭག༷ས་མི༷། །བྱོ༷ལ་སོ༷ང་རི༷གས་དྲུག༷་ཟོ༷་ཆུ༷ན་རྒྱུད༷་མོ༷་བཞི༷ན། །གཅི༷ག་ན༷ས་གཅི༷ག་བརྒྱུད༷་སྡུག༷་བསྔ༷ལ་ཕ༷་མཐ༷འ་ཡ༷ས༑ ༑རིན་ཆེན་ཕྲེང་བ་ལས། ལམ་གསུམ་ཐོག་མཐའ་དབུས་མེད་པར། །འཁོར་བའི་དཀྱིལ་འཁོར་འགལ་མེ་ཡི། །འཁོར་ལོ་ལྟ་བུ་ཕན་ཚུན་དུ། །རྒྱུ་ཅན་འདི་ནི་འཁོར་བར་འགྱུར། །ཞེས་སོ། །
བཞི་བ་དགྲ་གཉེན་ངེས་མེད་དུ་བྱས་པས་འཁོར་བ་པ་ལ་སྐྱོ་བ།
དེ་ལྟར་འཁོར་བ་ན་འཁོར་དུས་ཀྱི་ཚེ༷་རབ༷ས་བགྲ༷ངས་ཚེ༷་སེ༷མས་ཅ༷ན་རེ༷་རེ༷ས་ཀྱང༷༌། མཛ༷འ་བ༷ཤེས་ད༷གྲ་ད༷ང་བ༷ར་མ༷འི་ཁུར༷་ཁྱེར༷་ན༷ས། །བདེ༷་སྡུག༷་ཕ༷ན་གནོ༷ད་སྦྱིན༷་པ༷་གྲང༷ས་མཐ༷འ་ཡ༷ས། །ཕ༷་ཉི༷ད་མ༷ར་གྱུར༷་མ་༷ཉི༷ད་སྲིང༷་མོ༷་ཉི༷ད། །དེ༷་ཉི༷ད་བུར༷་གྱུར༷་ངེ༷ས་པ༷་མ་༷མཆི༷ས་ཤིང༷༌། །མཛ༷འ་བོ༷་དགྲ༷ར་གྱུར༷་པ༷་ཡ༷ང་ཐུག༷་པ༷་མེ༷ད། །
ལྔ་པ་ལུས་དང་ལས་སྣང་མང་བས་འཁོར་བ་པ་ལ་སྐྱོ་བ།
གཞན་ཡང༌། འ༷དི་ལྟར༷་འཇི༷ག་རྟེན༷་སྔ༷་ཕྱི༷འི་ལ༷ས་བས༷མས་ན༷། །སྐྱོ་༷བ༷་བ༷ས་ཀྱ༷ང་ཤི༷ན་ཏུ༷་སྐྱོ་༷བ༷་འཕེ༷ལ། །ར༷ང་ཉི༷ད་གྲོ༷ག་སྦུར༷་གྱུར༷་པ༷འི་ལུས༷་རྣམ༷ས་ཀུན༷། །གཅི༷ག་ཏུ་༷བསྡོམ༷ས་ཏེ༷་ཕུང༷་པོ༷ར་བྱར༷་ཡོ༷ད་ན༷། །ལྷུན༷་པོ་༷རི༷ན་ཆེ༷ན་བ༷ཞི་བ༷ས་ཆེ༷ས་མཐོ༷་ཞི༷ང༌། །ངུ༷ས་པ༷འི་མཆི༷་མ་༷རྒྱ་༷མ༷ཚོ་བཞི༷་བ༷ས་ལྷ༷ག །སེ༷མས་དམྱ༷ལ་ཡི་༷དྭ༷གས་གྱུར༷་ཚོ༷་འཐུང༷ས་གྱུར༷་པ༷འི། །ཟང༷ས་ཞུན༷་རྣ༷ག་ཁྲ༷ག་མི༷་གཙ༷ང་ཁུ༷་བ་རྣམ༷ས། །ཕྱོ༷གས་མ༷ཐའ་གཏུག༷ས་པ༷འི་སྟེ་གླིང་བཞིའི་ནང་ནས་རྒྱ་མཚོར་འབབ་པའི་ཆུ༷་ཀླུང༷་ཆེན་པོ་བཞིས་ཆ༷ར་མི༷་ཕོ༷ད་དེ་མང་ཞིང་དེ༷་བཞི༷ན་གཞ༷ན་རྣ༷མས་དཔ༷ག་ཡ༷ས་ན༷མ་མཁ༷འ་འ༷དྲ། འདོ༷ད་པའི་ཕྱིར༷་མ༷གོ་དང༷་མིག་དང་ཡ༷ན་ལ༷ག་ཉིང་ལག་བཅ༷ད་པ༷འི་གྲང༷ས། འཇི༷ག་རྟེ༷ན་གྱི་ཁམས་ན་འབྱུང་བཞིའི་རྡུལ༷་ཕྲ༷ན་སྙེད༷་ཀྱི༷ས་ཆ༷ར་མི༷་ཕོ༷ད།
དྲུག་པ་བདེ་སྡུག་སྣ་ཚོགས་མྱོང་བས་འཁོར་བ་པ་ལ་སྐྱོ་བ།
གཞན་ཡང་འཁོར་བ་ན་སྤྱོད་པའི་ཚེ་བྱོལ༷་སོ༷ང་གྲུལ༷་བུམ༷་གནོ༷ད་སྦྱིན༷་ལྟོ༷་འ༷ཕྱེ་སོ༷གས། འ༷གྲོ་བ༷འི་ཁམ༷ས་གྱུར༷་བ༷དེ་སྡུག༷་གྲང༷ས་མེ༷ད་མྱོང༷༌། །ཚང༷ས་ད༷ང་བ༷རྒྱ་བྱིན་བས༷མ་གཏ༷ན་གཟུག༷ས་མེ༷ད་ད༷ང༌། །ས༷་ག༷ཞི་རི༷ན་ཆེ༷ན་བ༷དུན་གྱི༷ས་ལེ༷གས་སྐྱོང༷་བ༷འི། །མི༷་དབ༷ང་དཔ༷ལ་སྡེ༷་ཕུན༷་ཚོ༷གས་དེ༷་ཐོ༷བ་ཀྱང༷༌༑ ༑སླར་ང༷ན་འ༷གྲོར་ལྟུང༷་བ༷ས་ཆེ༷ས་ཆེ༷ར་སྡུག༷་བསྔ༷ལ་ལོ༷་སྟེ་དེ་ལྟར་འཁོར་བར་བདེ་སྡུག་གྲངས་མེད་པ་མྱོང་ཡང་ངོམས་པ་དང་སུན་པ་མེད་པར་ད་དུང་ཆགས་པ་དང་བྲལ་དཀའ་བས་ཆེས་སྐྱོ་སྟེ། སློབ་སྤྲིང་ལས། འགྲོ་བ་ལན་བརྒྱར་མ་སོང་འགྲོ་དེ་གང་ཞིག་ཡོད། །སྔོན་ཆད་ལན་མང་མ་མྱོང་བདེ་བ་དེ་གང་ཞིག །རྔ་ཡབ་དཀར་མཛེས་ལྟ་བུའི་དཔལ་གང་མ་ཐོབ་པ༑ ༑དེ་ཡང་གང་ཞིག་ཡོད་ན་འོན་ཀྱང་འདོད་ཆགས་འཕེལ། །ཞེས་སོ། །
བདུན་པ་ཤིན་ཏུ་འགྱུར་ཞིང་འཕོ་བས་འཁོར་བ་པ་ལ་སྐྱོ་བ།
གཞན་ཡང་ཚེ་༷འདི༷ར་འབྱོར༷་པ༷་མཐ༷འ་ཡ༷ས་ཉམ༷ས་དག༷འ་བ༷་ལྷ་དང་མིའི་དབང་པོ་སོགས་མཐོ༷ན་པོ༷འི་ར༷ང་བ༷ཞིན་ཅ༷ན་རྣམ༷ས་ཚེ༷་འཕོ༷ས་ན༷ས། སྔོན་གྱི་ལས་དེ་ཟད་ནས། ད༷བུལ་བ༷ས་ཉམ༷་ཐ༷ག་ཡ༷ང་བྲན༷་ཉིད༷་གྱུར༷་པ༷། །རྨི༷་ལ༷མ་འབྱོ༷ར་པ༷་གཉི༷ད་ས༷ད་མེ༷ད་པ༷་བཞི༷ན། །བ༷དེ་སྡུག༷་མི༷་རྟ༷ག་འགྱུར༷་བ༷འི་སྡུག༷་བསྔ༷ལ་ནི༷། །ཤི༷ན་ཏུ༷་བས༷མས་ན༷་ཆེ༷ས་ཆེ༷ར་སྐྱོ༷་བ་༷འཕེ༷ལ། །དེ༷་བ༷ས་གྲོང༷་ཁྱེར༷་ཁམས་གསུ༷མ་གྱི༷་སེ༷མས་ཅ༷ན་རྣ༷མས། འཁོ༷ར་བ༷འི་བ༷དེ་བ་ཅུང་ཟད་ལ༷་ཆག༷ས་པ་མེ༷ད་པར་བྱ༷ང་ཆུབ༷་སྒྲུབ༷ས་ཤིག་ཅེས་བསྐུལ་ལོ། །
གཉིས་པ་སྡུག་བསྔལ་སེམས་ཀྱི་འཁྲུལ་སྣང་རྟེན་གཞི་དང་བཅས་པ་ལ་གསུམ། དང་པོ་རྟེན་སྒོ་གསུམ་གྱི་དབྱེ་བ་ངེས་པ།
སྡུག་བསྔལ་ཇི་སྙེད་པའི་རྟེན་ནང་གི་ཁམས་གསུམ་ཡིན་ཏེ་ལུས༷་ང༷ག་ཡི༷ད་གསུམ༷་པོ་འདོ༷ད་གཟུག༷ས་གཟུག༷ས་མེད༷་དེ༷། ལུས་རགས་པ་སྣང༷་ད༷ང་ངག་ཕྲ་བ་ཕྱེད༷་སྣང༷་ཡིད་ཤིན་ཏུ་ཕྲ་བ་མི༷་སྣང༷་གྲོང༷་ཁྱེར༷་ན༷། སྡུག༷་བ༷སྔལ་འགྱུར༷་དང༷་འ༷དུ་བྱེད༷་གསུམ༷་གྱིས༷་གདུང༷ས། ཡུལ་སྤྱི་ཡི་རྣམ་པ་རིག་པ་སེ༷མས་ད༷ང་དེའི་ཁྱད་པར་ལ་དཔྱོད། ཆགས་རྟོག་སོགས་རྒྱུན་མཐུད་པ་ཡི༷ད་ད༷ང་གཟུགས་སོགས་སོ་སོར་ཤར་བའི་ཆ་རྣམ༷་ཤེ༷ས་ཏེ་སྐབས་འདིར༑ བྱང་ས་ལས། དེ་ལ་ཡུལ་དུ་སྣང་བ་ནི་རྣམ་པར་ཤེས་པའོ། །དང་པོར་རྟོག་པ་ནི་སེམས་སོ། །ཕྱིས་དེའི་ཁྱད་པར་ལ་དཔྱོད་པ་ནི་སེམས་ལས་བྱུང་བ་སྟེ་ཡོད་དོ། །ཞེས་སོ། །ཡང་ན་ཡུལ་གྱི་རྣམ་པ་དང་འདྲ་བའི་བློ་སྐྱེ་བ་ནི་རྣམ་ཤེས། ཡུལ་དང་པོ་འདིའོ་ཞེས་རིག་པའི་ཆ་ནས་སེམས། དེའི་ཁྱད་པར་ལ་དཔྱོད་པས་རྒྱུན་འབྲེལ་བ་འབྱུང་བའི་ཕྱིར་ཡིད་ཅེས་བྱའོ༑ ༑དེ་ལྟར་མཆེ༷ད་པ༷་ཡི༷ས་ཡུལ༷་རྣམ༷ས་ལ་ཆགས་ཞེན་དང༌། སྡང་བ་སོགས་ཀྱིས་བདེ༷་སྡུག༷་འཁྲུལ༷་འཁོ༷ར་རྒྱུན༷་མི༷་ཆ༷ད།
གཉིས་པ་བརྟེན་པ་ཚོགས་བརྒྱད་ཀྱི་དབྱེ་བ་ངེས་པ། ཚོགས་བརྒྱད་འཁྲུལ་གཞིར་བསྟན་པ།
དེ་ལ་ཆ་ཤས་དབྱེ་ན་ཡུལ་ཤེས་འཆར་ཚེ་སལ་གྱིས་རྣམ་དབྱེ་མེད་པར་རིག་པ་གང་ཡིན་པའི་སེམས་ལ་ཀུན༷་གཞི༷འི་རྣ༷མ་ཤེ༷ས་ཡུལ་ཕྲ་རགས་དཔྱོད་པ་ཡི༷ད་ཤེས་དང༷་དབང་པོ་ལ་བརྟེན་པའི་གཟུགས་མཐོང་བའི་ཆ་མིག་ཤེས་སོགས་སྒོ༷་ལྔ༷འི་ཤེ༷ས་པ་དག་གོ་རི༷མ་བཞི༷ན་མཆེད༷་པ༷་སྔ་མ་ལས་ཕྱི་མ་མཆེ༷ད་པ༷འི་རི༷མ་པ༷་ཡི༷ན། མདོར་ན་ཡུལ་དབང་ཡིད་བྱེད་གསུམ་ཚོགས་པ་ལས་ཉོན་མོངས་དང་དེ༷་ལ༷ས་སྲི༷ད་པ༷འི་སྡུ༷ག་བསྔལ༷་རྒྱུ༷་ཟག་བཅས་དགེ་མི་དགེའི་ལས་དང༌། དེ་ལས་འབྲས༷་བུ་སྲིད་པའི་སྡུག་བསྔལ་རྣམས་འབྱུང༷༌། དེས་ན་རྩ༷་བ༷་རང་བྱུང་གི་ཡེ་ཤེས་མ༷་རི༷ག་པར་རྩལ་སྣང་ལ་བདག་ཏུ་བཟུང་བའི་གཟུང༷་འཛི༷ན་གྱི་འཁྲུལ༷་པ༷་ཅ༷ན་ཡིན་ཏེ་མེད་སྣང་དུ་མ་ཤེས་པར་ཕྱི་ཡུལ༷་ད༷ང་དོ༷ན་ལུས་དང༷་སེམ༷ས་སུ༷་བ༷ག་ཆ༷གས་བཞག་པ༷ས། འཁྲུལ་པའི་རྩ་བ་བདག་ཏུ་འཛིན་བྱེད་ང༷་ད༷ང་གཟུང་ཡུལ་ང༷་ཡི༷ར་འཛི༷ན་པ༷ས་འཁོ༷ར་བ༷་མེད་སྣང་རྨི་ལམ་བཞིན་དུ་བདེན་བདེན་ལྟར་གྲུབ༷་བོ། །
གསུམ་པ་ཀུན་གཞི་བག་ཆགས་སྦྱོང་ཚུལ་གྱི་དབྱེ་བ་ངེས་པ།
དེའང་རྣལ་འབྱོར་སྤྱོད་པའི་གཞུང་ལས། སེ༷མས་ཉི༷ད་འགྱུར༷་མེ༷ད་ཡོང༷ས་གྲུབ༷་རང་བཞིན་གྱིས་དག་པའི་གཤིས་ལུགས་སྟོང་པ་ཆོ༷ས་སྐུ༷་ཡ༷ང་རང་ངོ་མ༷་རི༷ག་པར་གཉིས་སུ་འཛི༷ན་པ༷ས་རྟོག་པས་སྒྲོ་བཏགས་མཚན་ཉིད་ཆད་པ་དང་འཁྲུལ་ངོར་སྣང་བ་རྣམ་གྲངས་པའི་ཀུན༷་བརྟག༷ས་གཉིས་ལ་གོམ༷ས་པ༷་ཡི༷ས། མ༷་ད༷ག་ག༷ཞན་དབ༷ང་དོན་ལ་མེད་ཀྱང་ཡོད་པ་ལྟར༷་བག་ཆགས་དབང་གིས་སྣང༷་བའི་འཁྲུལ༷་པ༷་ཅ༷ན། ས་རྡོ་རི་བྲག་སོགས་སྣོད་བཅུད་ཀྱི་རྣམ་པ་མ་དག་པ་ལྟར་དབང་པོའི་སྒོ་སོ་སོ་ལ་ཤར་བའི་སྣང་བ་འཁྲུལ་པ་རྣམས་ཏེ། སྣང་སྣང་ཡུལ་དོན་ལ་ཐ་དད་མེད་ཀྱང་གཉིས་སུ་སྣང་བ་ཅན་ཏེ། རྣལ་འབྱོར་སྤྱོད་པའི་ས་མང་པོ་པ་ལས། ཇི་ལྟར་སྣང་བ་སེམས་སྙེད་དེ། །སྣང་བའི་ཡུལ་ཉིད་དེ་ལྟ་མིན། །ཐོག་མ་མེད་དུས་བག་ཆགས་ཅན། །འཁྲུལ་པས་སྐྲ་ཤད་འཛིངས་པ་བཞིན། །ཞེས་གསུངས་པ་ལྟར་ཡུལ་སྣང་སེམས་ཀྱི་བག་ཆགས་བརྟས་པ་ལས་བྱུང་བས་མེད་སྣང་རབ་རིབ་ཅན་ལ་སྐྲ་ཤད་ལྟར་ཕྱི་ནང་གང་ནའང་མེད་དོ། །ཕྱི་དོན་རང་མཚན་པ་མེད་པས་བྱེ་སྨྲ་དང་མི་མཚུངས་སོ། །ཕྱི་ཡུལ༷་ནང་དོ༷ན་བད༷ག་གཞ༷ན་གཉིས༷་སུ་སྣང༷་ཞིང་གཉིས༷་སུ༷་གཟུང༷་བ་དེ༷་ལ༷ས་སྲིད་པའི་སྡུག༷་བསྔ༷ལ་དཔ༷ག་མེ༷ད་ལྷུན༷་གྱིས༷་གྲུབ༷་སྟེ་བྱུང་བ་ཡིན་ནོ། །ན༷མ་ཞི༷ག་རང་བཞིན་དག་པའི་ཆོས་ཉིད་འགྱུར༷་མེ༷ད་ཡོངས་གྲུབ་སེ༷མས་ཉི༷ད་ཀྱི་དོ༷ན་རྟོ༷གས་ན༷ས་ཕྱིན༷་ཅི༷་མ༷་ལོ༷ག་ཡོ༷ངས་གྲུབ༷་ཚོགས་གཉིས་ཐབས་ཤེས་ཟུང་འབྲེལ་གྱི་ལ༷མ་བསྒོམ༷ས་པ༷ས། ད༷ག་པ༷་གཞ༷ན་དབ༷ང་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་ཞིང༷་དུ༷་ལེ༷གས་པར་སོ༷ན་ཏེ༷། དབང་འབྱོར་པས་སྲིད༷་པ༷འི་གྲོང༷་ལ༷ས་རྣམ་གྲོལ་གྱི་སར་ང༷ལ་གསོ༷་བར་བྱེད༷་པ༷ར་འགྱུར༷། མདོར་ན་སེམས་ཉིད་འོད་གསལ་བ་འགྱུར་བ་མེད་པའི་དེ་ཁོ་ན་ཉིད་ཁོང་དུ་ཆུད་ཅིང་ཆོས་ཐམས་ཅད་ཀུན་ཏུ་བརྟགས་པ་ཙམ་དུ་སྟོང་པར་རྟོགས་ནས། ལམ་བསྒོམས་ན་མ་དག་པའི་འཁྲུལ་སྣང་ཀུན་བརྟགས་པའི་བློ་དང་བཅས་པ་གནས་གྱུར་པའམ་དག་ནས། གདོད་མའི་ངང་དུ་ཕྱིན་ཏེ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་ཞིང་ཁམས་དག་པ་ལ་མངའ་དབང་རྫོགས་པར་འགྱུར་བ་ནི་བསྟན་པ་དམ་པའི་ཆོས་རྣམས་གཅིག་ཏུ་དྲིལ་བ་ཡིན་ནོ། །
གསུམ་པ་འགྲོ་དྲུག་འཁོར་བའི་སྡུག་བསྔལ་སྣ་ཚོགས་བསམ་པ་ལ་གསུམ། རང་སྣང་འཁོར་བའི་སྡུག་བསྔལ་སྤྱིར་བཤད་པ། འགྲོ་དྲུག་སོ་སོའི་སྡུག་བསྔལ་ལམ་བྱེ་བྲག་ཏུ་བསྟན་པ། འཁོར་བ་དགའ་བའི་སྐྱེ་བ་རྟག་ཏུ་སྡུག་བསྔལ་བར་བསྟན་པའོ། །དང་པོ་ནི༑
ཨེ༷་མ༷་བརྟ༷ག་དཀ༷འ་འཁོ༷ར་བ༷འི་ཕ༷་མཐ༷འ་ཡ༷ས་ཏེ་ལུང་རྣམ་འབྱེད་ལས། མི་གཙང་བ་ལ་དྲི་ཞིམ་མེད། །དེ་བཞིན་འགྲོ་དྲུག་བདེ་བ་མེད། །འབར་བའི་འོབས་ནས་བསིལ་བ་མེད། །སྲིད་པ་དག་ནའང་དགའ་བ་མེད། །ཅེས་གསུངས་པ་ལྟར། འདོད་པ་ནས་གཟུགས་གཟུགས་མེད་དུ་འཕོ་བའི་སྲིད་པ། གཟུགས་གཟུགས་མེད་ནས་འདོད་པར་འཕོ་བའི་སྲིད་པ། གཟུགས་ནས་གཟུགས་མེད་དུ་འཕོ་བའི་སྲིད་པ་སྟེ་སྲིད༷་པ་གསུམ་གྱི་ལ༷མ་དུབ༷་པ༷་ད༷ག་གི༷་སྡུག༷་བསྔལ༷་ནི༷། འགྲོ་བ་གང༷་དུ༷་སྐྱེས༷་ཀྱང༷་བ༷དེ་བ༷་འག༷འ་མེ༷ད་དེ༷། མི༷་དགེ༷ས་བ༷སྐྱེད་པ༷འི་འབྲས༷་བུ༷་མི༷་བཟ༷ད་པ༷། །ར༷ང་སྣང༷་ལོག༷་པ༷ས་རྨི༷་ལ༷མ་ན༷ང་བཞི༷ན་དུ༷། །འ༷གྲོ་དྲུག༷་སོ༷་སོ༷ར་མྱོང༷་བ༷འི་ར༷ང་བཞི༷ན་ནོ༷། །མེ༷ད་སྣང༷་འཁྲུལ༷་པ༷ས་སྡུག༷་བསྔལ༷་དཔ༷ག་ཏུ་༷མེ༷ད། །རེ༷་ཞི༷ག་མདོ༷ར་བསྡུས༷་དྲན་པ་ཉེར་བཞག་སོགས་ཀྱི་ལུང༷་བཞི༷ན་བ༷ཤད་ཀྱིས༷་ཉོན༷།
གཉིས་པ་འགྲོ་དྲུག་སོ་སོའི་སྡུག་བསྔལ་ལམ་ལ་དྲུགདམྱལ་བ། ཡི་དྭགས། དུད་འགྲོ། མི། ལྷ་མིན། ལྷའི་སྡུག་བསྔལ་ལོ། །དང་པོ་དམྱལ་བ་ལ། ཚ་དམྱལ། ཉི་ཚེ་ཉེ་འཁོར། གྲང་དམྱལ་དང་གསུམ་ལས། དང་པོ་ཚ་དམྱལ་ལ་གཉིས། སྡུག་བསྔལ་སོ་སོར་བསྟན་པ་དང༌། ཐུན་མོང་དུ་བཤད་པའོ། །དང་པོ་ལ་བརྒྱད་ཀྱི་དང་པོ་ཡང་སོས་ལའང་གཉིས་ཏེ། དང་པོ་སྡུག་བསྔལ།
དེ་ལ་དམྱལ་བ་ཡང༷་སོ༷ས་ལྕག༷ས་ཀྱི༷་མད༷ག་མེ༷་འབ༷ར་བ༷འི་སྟེང༷༌། ཕ༷ན་ཚུན༷་འདུས༷་ན༷ས་མཚོ༷ན་གྱིས༷་སྲོག༷་དང༷་འབྲལ༷། ཡ༷ང་སོ༷ས་སྒྲ༷་ཡི༷ས་སོས་ཏེ་སྔ༷ར་བཞི༷ན་སྡུག༷་བསྔལ༷་བ༷། སྤྱིར་རང་རང་གི་ལ༷ས་མ་ཟ༷ད་ཀྱི་བ༷ར་དུ༷་དེ༷་ལྟར༷་མྱོང༷་འཚལ༷་ལོ༷། །
གཉིས་པ་ཚེ་ཚད།
བྱེ་བྲག་ཐུན་མོང་གི་མདོ་སྡེ་ལས་བྱུང་བ་ཚེ༷་ཚ༷ད་མི༷་ཡི༷་ལོ༷་གྲང༷ས་ལྔ༷་བ༷ཅུུ་ལ༷། རྒྱལ༷་ཆེ༷ན་རི༷གས་བཞི༷འི་ལྷ༷་ཡི༷་ཉི༷ན་ཞ༷ག་གཅི༷ག །དེ༷་ཉིད༷་སུམ༷་ཅུ༷་ཟླ༷་བ༷་བ༷ཅུ་གཉི༷ས་ལོ༷། །ལྔ༷་བ༷རྒྱས་ཡ༷ང་སོ༷ས་ཞ༷ག་གཅི༷ག་གོ༷ང་འཕེ༷ལ་བ༷ས། །ར༷ང་ལོ༷་ལྔ༷་བརྒྱར༷་སྡུག༷་བསྔ༷ལ་བརྣ༷ག་དགོ༷ས་སོ༷། །དེ༷་ཉི༷ད་དྲན་ཉེ་དང་ལས་རྣམ་འབྱེད་དུ་གསུངས་པ་ལྟར་ར༷བ་ཏུ༷་ད༷བྱེ་བ༷འི་གྲང༷ས་བཤ༷ད་པ༷། མི༷་ལོ༷་བྱེ༷་བ༷་ཕྲ༷ག་འབུ༷མ་དང་དྲུག༷་ཁྲི༷་ད༷ང་སྟོང༷་ཕྲ༷ག་གཉི༷ས་སུ༷་ངེ༷ས་པ༷ར་མ༷དོ་ལ༷ས་གསུང༷ས།
གཉིས་པ་ཐིག་ནག་ནི།
ཐི༷ག་ན༷ག་འབ༷ར་བ༷འི་སོ༷གས་ལེ༷ས་གཤག་བཞི༷ན་འབྱར༷། འབྱར༷་བཞི༷ན་གཤོ༷གས་པ༷ས་ཤི༷ན་ཏུ༷་སྡུག༷་བསྔལ༷་བ༷། །མི༷་ཡི༷་ལོ༷་བ༷རྒྱ་རྩ༷་གསུམ༷་ཞ༷ག་གཅི༷ག་སྟེ༷༑ ༑དེ༷་ཡི༷་ལོ༷་སྟོང༷་ཐི༷ག་ན༷ག་ཞ༷ག་གཅི༷ག་ལ༷། །ར༷ང་ལོ༷་སྟོང༷་ཐུབ༷་མི༷་ལོ༷་བྱེ༷་བ༷་ཕྲ༷ག །ས༷་ཡ༷་ཉིས༷་འབུ༷མ་དང་ད༷གུ་ཁྲི༷་དྲུག༷་སྟོང༷་རྩ༷་བ༷ཅུ་གཉི༷ས་བ༷ར་དུ༷་ཐུབ༷་པ༷ར་སྟོན༷་པ༷ས་གསུང༷ས།
གསུམ་པ་བསྡུས་འཇོམས་ནི།
བསྡུས༷་འཇོ༷མ་བྲ༷ག་རི༷་རྟ༷་དང༷་རྔ༷་མོ༷་དང༷༌། །སྟག༷་དང༷་སེ༷ངྒེ༷་ལ༷་སོ༷གས་འ༷དྲ་བ༷འི་བ༷ར། །རྡུལ༷་ཕྲ༷ན་བཞི༷ན་འཇོ༷མས་གྱེ༷ས་པ༷ས་སྔར༷་བཞི༷ན་འཚོ༷། །ལྕག༷ས་ཀྱི༷་ལྗོང༷ས་སུ༷་ཐོ༷་བ༷ས་རྡུལ༷་བཞི༷ན་འཐ༷ག །ར༷བ་ཏུ༷་བཙི༷ར་བ༷ས་ཁྲག༷་གི༷་རྒྱུན༷་འབ༷བ་པ༷༑ ༑མི༷་ལོ༷་ཉི༷ས་བ༷རྒྱ་མཐ༷འ་བྲལ༷་ཞ༷ག་གཅི༷ག་སྟེ༷། །འཚེ༷་མ༷འི་ཉིས༷་སྟོང༷་བསྡུས༷་འཇོ༷མས་ཉི༷ན་ཞ༷ག་གཅི༷ག །ར༷ང་ལོ༷་སྟོང༷་ཕྲག༷་གཉི༷ས་སུ༷་སྡུག༷་བསྔ༷ལ་ལོ༷། །དེ༷་ཡ༷ང་མི༷་ལོ༷་བྱེ༷་བ༷་ཕྲ༷ག་སུམ༷་འབུམ༷་དང་དྲུག༷་ཁྲི༷་བརྒྱད༷་སྟོང༷་རྩ༷་གཅི༷ག་ཐུབ༷་པ༷ར་གསུང༷ས།
བཞི་པ་ངུ་འབོད་ནི།
ངུ་༷འབོ༷ད་འབ༷ར་བ༷འི་མེ༷ས་ཚི༷ག་འོ༷་དོ༷ད་འབོ༷ད། །ལྕག༷ས་ཞུན༷་བསྐོལ༷་བ༷ར་འཚེ༷ད་པ༷ས་སྡུག༷་བསྔལ༷་བ༷། །མི༷་ལོ༷་བ༷ཞི་བ༷རྒྱ་དག༷འ་ལྡ༷ན་ཉི༷ན་ཞ༷ག་གཅི༷ག ། དེ༷་ཡི༷་བ༷ཞི་སྟོང༷་ངུ༷་འབོ༷ད་ཞ༷ག་གཅི༷ག་སྟེ༷། །ར༷ང་ལོ༷་བཞི༷་སྟོང༷་བ༷ར་དུ༷་སྡུག༷་བསྔ༷ལ་བ༷། །མི༷་ལོ་༷བྱེ༷་བ༷་ཕྲ༷ག་ས༷་ཡ༷་གཉི༷ས་ད༷ང༌། །བྱེ༷་བ༷་ཕྲ༷ག་ད༷གུ་འབུ༷མ་བ༷ཞི་ཁྲི༷་དང་ཡང་སྟོང༷་ད༷ང་བྱེ༷་བ༷་བ༷དུན་ཕྲ༷ག་བ༷ར་དུ༷་ཐུབ༷་པ༷འོ༷། །
ལྔ་པ་ངུ་འབོད་ཆེན་པོ་ནི།
འབོ༷ད་སྒྲོག༷ས་ཆེ༷ན་པོ༷་ལྕག༷ས་ཁྱིམ༷་འབ༷ར་བ༷་རུ༷། །འབ༷ར་བ༷འི་མེ༷ས་བསྲེག༷ས་གཤི༷ན་རྗེ༷ས་འཚོ༷ག་བར༷་བ༷གྱིད། །མི༷་ལོ༷་བརྒྱ༷ད་བ༷རྒྱ་འཕྲུལ༷་ད༷གའི་ཞ༷ག་གཅི༷ག་སྟེ༷། །དེ༷་ལོ༷་བ༷རྒྱད་སྟོང༷་ངུ༷་འབོ༷ད་ཆེ༷འི་ཞ༷ག་གཅི༷ག །ར༷ང་ལོ༷་བརྒྱད༷་སྟོང༷་ཉིད༷་དུ༷་སྡུག༷་བསྔ༷ལ་བ༷། །མི༷་ལོ༷་བྱེ༷་བ་༷ཕྲག༷་ས༷་ཡ༷་གསུམ༷་ད༷ང༌། །བྱེ༷་བ༷་ཕྲག༷་ལྔ༷་འབུམ༷་ལྔ༷་ཁྲི༷་ཉི༷ས་སྟོང༷་དང༷་དྲུག༷་ཅུ༷་རྩ༷་དྲུག༷་བ༷ར་དུ༷་ཐུབ༷་པ༷་ཡི༷ན།
དྲུག་པ་ཚ་བ་ནི།
ཚ༷་བ༷་ལྕག༷ས་ཁ༷ང་ནང༷་བཞུག༷ས་མདུང༷་ཐུང༷་གི༷ས། ཀླད༷་པ༷་འགེ༷མས་ཤི༷ང་ཀླད་པ་འབྲུུ་བ་དང་ཐོ༷་བ༷ས་ར༷བ་༷ཏུ་བ༷རྡུང༌། འབ༷ར་བ༷འི་མེ༷་ལྕེ༷ས་ཕྱི༷་ནང༷་ཀུན༷་ཏུ་བ༷སྲེག ། མི༷འི་ལོ༷་སྟོང༷་ད༷ང་དྲུག་བ༷རྒྱ་གཞ༷ན་འ༷ཕྲུལ་ཞ༷ག །དེ༷་ཡི༷་ལོ༷་ཁྲི༷་དྲུག༷་སྟོང༷་ཚ་བ༷འི་ཞ༷ག །རང༷་ལོ༷་ཁྲི༷་ད༷ང་དྲུ༷ག་སྟོང༷་བ༷ར་ཐུབ༷་པ༷། །མི༷་ལོ༷་བྱེ༷་བ༷་ཕྲག༷་ས༷་ཡ༷་བརྒྱད༷་ད༷ང༌། །བ༷ཞི་འབུ༷མ་དང༷་ནི༷་བྱེ་༷བ༷་ཁྲ༷ག་ཁྲི༷ག་ཕྲ༷ག་དྲུ༷ག་སྟོང༷་ལྔ་བ༷རྒྱ་དང་སུམ༷་ཅུ༷་སྙེད༷་མཆི༷ས་སོ༷། །
བདུན་པ་རབ་ཏུ་ཚ་བ་ནི།
ར༷བ་ཏུ༷་ཚ༷་བ༷་ལྕག༷ས་ཁྱིམ༷་ཉིས༷་རི༷མ་ནང༷༌། །འབ༷ར་བའི༷་མེ༷་ད༷ང་མ༷དུང་རྩེ༷་གསུམ༷་པས་བསྣུན༷། །སྤྱི་བོ༷་ཕྲག༷་པ༷་གཉི༷ས་བྱུང༷་ལེ༷བ་མ༷ས་དཀྲིས༷། །ཟ༷ངས་ཆེ༷ན་ཁོ༷ལ་མ༷ར་འཚེ༷ད་པ༷ས་སྡུག༷་བསྔ༷ལ་བ༷། །ཚེ༷་ཚ༷ད་བ༷ར་གྱི༷་བསྐལ་པ་བསྐལ༷་པ༷་ཆགས་འཇིག་སྟོངས་གནས་བཞིའི་རིམ་པར་བར་བསྐལ་དུ་བརྩིས་པའི་ཕྱེ༷ད་ཐུབ༷་སྟེ༷། མི༷་ལོ༷འི་གྲང༷ས་ཀྱིས༷་གཞ༷ལ་བ༷འི་ཡུལ༷་ལ༷ས་འད༷ས། སྤྱིར་འཇི༷ག་རྟེ༷ན་ཆ༷གས་གན༷ས་འཇི༷ག་སྟོང༷ས་བསྐལ༷་ཆུང༷་བཞི༷་ལ་བ༷ར་བ༷སྐལ་ག༷ཅིག་སྟེ༷་བ༷རྒྱད་ཅུ༷་བསྐལ༷་ཆེན༷་ནོ༷། །
བརྒྱད་པ་མནར་མེད་ནི།
མ༷ནར་མེ༷ད་ལྕག༷ས་ཁ༷ང་མེ༷་ལྕེ༷་འབ༷ར་བའི༷་ནང༷༌། །སེ༷མས་དམྱལ༷་ཀུ༷་ཅོ༷་སྨྲེ༷་སྔག༷ས་འ༷དོན་པ༷་ལ༷ས། །མེ༷་ད༷ང་སེམ༷ས་ཅན༷་སོ༷་སོ༷ར་མཐོང༷་བ༷་མེ༷ད། །མ༷ར་མེ༷་འབ༷ར་བ༷་སྙིང༷་པོ༷་ལ༷་ཞེན༷་བཞི༷ན། །སྲོ༷ག་གི༷་ཟུང༷ས་ཙ༷མ་མེ༷་ནང༷་དབུས༷་ག༷ནས་པ༷། །ལས་རྣམ་འབྱེད་ལས། མནར་མེད་པའི་སྒོ་ན་ལྕགས་ཀྱི་རི་དཔག་ཚད་སྟོང་དྲུག་ཁྲི་པ་ཞིག་ཡོད་པ་དེ། དེ་ཉིད་སེམས་ཅན་དམྱལ་བ་དག་གིས་དོར་བས་ཟད་པ་ན་དེ་དག་གི་ཚེ་འཕོ་བ་ཡིན་ཏེ་དཔག་ཏུུ་མེད་དོ། །ཞེས་གསུངས་པ་ནི་ལས་ཤིན་ཏུ་འཐུག་པ་ཆོས་སྤངས་པ་དང༌། དམ་ཚིག་ཉམས་པ་ལ་སོགས་པ་ཡིན་པར་མངོན་ནོ། །དྲན་ཉེར། བར༷་བསྐལ༷་གན༷ས་པ༷འི་ཡུ༷ན་གཅི༷ག་བརྣ༷ག་དགོ༷ས་ཏེ༷། །དེ༷་ལ༷ས་ཆེ༷་བའི༷་སྡུག༷་བ༷སྔལ་གཞ༷ན་མེ༷ད་པ༷ས། །མ༷ནར་མེ༷ད་བསྟིར༷་མེ༷ད་ཅེས༷་སུ་བཤ༷ད་པ༷་ཡི༷ན། །
གཉིས་པ་ཚ་དམྱལ་གྱི་སྡུག་བསྔལ་ཐུན་མོང་དུ་བསྟན་པ་ནི།
གོ༷ང་དུ༷་སྨོས༷་པ༷འི་དམྱལ༷་བ༷་དེ༷་དག༷་ཀྱང༷༌། རྣམ་འབྱེད་ལས། ཐ་མལ་ཙནྡ་དུས་མཐའ་དང༌། །དམྱལ་མེ་རྣམས་ཀྱང་གོ་རིམ་བཞིན། །བདུན་འགྱུར་གྱིས་ནི་རབ་ཏུ་ཚ། །དེ་བཞིན་སྡུག་བསྔལ་བདུན་ཕྲག་འགྱུར། །ཞེས་གསུངས་པས། རི༷མ་བཞི༷ན་མེ༷་ལྕེ༷་བདུན་འགྱུར༷་གྱི༷ས་ཚ་ལ༷། འོ༷ག་མ༷ར་སྔ༷་མ༷འི་སྡུག༷་བསྔལ༷་ལྷག༷་ད༷ང་བཅ༷ས། །ཇི༷་སྲིད༷་ལ༷ས་མ༷་ཟད་པ༷ར་སྡུ༷ག་བསྔ༷ལ་མྱོང༷༌། །
གཉིས་པ་ཉི་ཚེ་ཉེ་འཁོར་ལ་གཉིས། ཉི་ཚེ་བ་དང༌། ཉེ་འཁོར་བའོ། །དང་པོ་ལ་གཉིས་སྡུག་བསྔལ་བསྟན་པ།
ཉི༷་ཚེ༷་རི༷་ད༷ང་ལྗོན༷་ཤི༷ང་ན༷མ་མཁ༷འ་དང༷༌། །བྲ༷ག་བ༷ར་མེ༷་ཆུ༷་ངེ༷ས་མེད༷་གན༷ས་རྣམ༷ས་སུ༷། །ཉུང༷་ངུ༷ར་གན༷ས་ད༷ང་འདུས༷་དང༷་གཅི༷ག་པུ༷ར་ག༷ནས། །དེར༷་ནི་སྡུག༷་བསྔལ༷་གང༷་རུང༷་རེ༷་རེས༷་གདུང༷ས། ། དེ༷་ཕྱི༷ར་ཉི༷་ཚེ༷་བ༷་ཞེས༷་བཤ༷ད་པ་ཡི༷ན། །
གཉིས་པ་ལོག་རྟོག་དགག་པ་ནི།
གཞ༷ན་དག༷་ཚེ༷་ཉི་མ་གཅིག་ལས་མེད་པས་དང༷་ཁ༷་ཅིག༷་འདུས༷་པ༷་ཉུང༷་སྟེ་གཅིག་པུར་གནས་པ། དེ༷་ཡི༷ས་ཉི༷་ཚེ༷ར་འདོ༷ད་པ༷་ནི་འཁྲུལ༷་པ༷་སྟེ༷། བྲག༷་བ༷ར་སྡི༷ག་གཟུ༷གས་ཚེ༷་ཡ༷ང་རི༷ང་ཡོ༷ད། ལྕགས་ཀྱི་ཁྱིམ་ན་གནས་པའི་རབས་ལས། ད་དུང་ལོ་ནི་མང་པོ་ཞིགཕྱིར་ཡང་དམྱལ་བ་འདིར་གནས་སོ། །ཞེས་བཤད་ལ༷། ཉི༷་ཚེ༷ར་གདུག༷ས་ཚོ༷ད་འ༷དུས་པ༷འི་ཉན༷་ཐོ༷ས་གཟུ༷གས། །ལྔ༷་བརྒྱ༷་ཕ༷ན་ཚུ༷ན་མཚོ༷ན་གྱི༷ས་འདེབ༷ས་པ༷ར་གསུ༷ངས། །
གཉིས་པ་ཉེ་འཁོར་ལ་གསུམ། མདོར་བསྟན། རྒྱས་པར་བཤད། དོན་བསྡུ་བའོ། །དང་པོ་ནི།
ཉེ༷་འཁོ༷ར་མན༷ར་མེ༷ད་ཁ༷ང་པ༷འི་ཕྱི༷་རོ༷ལ་བཞི༷ར། །མེ༷་མ༷་མུ༷ར་ད༷ང་རོ་མྱག༷ས་མཚོ༷ན་ཆ༵འི་ཐ༷ང༌། །ཆུ༷་བོ༷་རབ༷་མེ༷ད་བཞི༷་བཞི༷་བཅུ༷་དྲུག༷་གོ༷ །
གཉིས་པ་རྒྱས་པར་བཤད་པ་ལ་དྲུག དང་པོ་མེ་མ་མུར་གྱི་འོབས་ནི།
མན༷ར་མེ༷ད་སྒོ༷་བྱེ༷་སྙམ༷་ལ༷ས་ཕྱིར༷་འཐོ༷ན་པ༷ས། །འོབ༷ས་བཟ༷ང་གྲིབ༷་མ༷་མཐོ༷ང་ན༷ས་ཕྱིན༷་མ༷་ཐ༷ག །མད༷ག་མེ༷་འབ༷ར་བ༷་པུས༷་མོ༷་ནུབ༷་བརྒལ༷་བས༷། །ཤ༷་ཀུན༷་ཚིག༷་ན༷ས་རུ༷ས་པ༷་ཀུན༷་ད༷འི་མདོ༷ག །ཡ༷ང་སོ༷ས་སྔ༷ར་བཞི༷ན་ཤི༷ན་ཏུ༷་སྡུ༷ག་བ༷སྔལ་ལོ༷། །
གཉིས་པ་རོ་མྱགས་ཀྱི་འདམ་ནི།
ཡང༷་ནི༷་བསི༷ལ་བའི༷་འད༷མ་མཐོ༷ང་ཞུག༷ས་མ༷་ཐ༷ག །རོ༷་མྱག༷ས་རུ༷ལ་དྲི༷་ང༷༷་བ༷འི་འད༷མ་བྱིང༷་ན༷ས། །ལྕག༷ས་ཟ༷ངས་གསེ༷ར་གྱི༷་མ༷ཆུ་ཅ༷ན་སྲིན༷་བུ༷ས་འབི༷གས༑ ༑
གསུམ་པ་སྤུ་གྲིའི་ཐང༌།
སླ༷ར་ཡ༷ང་ཐ༷ང་ཉམ༷ས་དག༷འ་མཐོ༷ང་ཕྱིན༷་མ༷་ཐ༷ག །སྤུ་གྲི༷་འབ༷ར་བ༷ས་དུ༷མ་བུ༷ར་གཏུབ༷ས་ཤི༷ང་འཚོ༷། །
བཞི་པ་རལ་གྲིའི་ནགས།
ན༷གས་འད༷བས་ཡི༷ད་འོ༷ང་ག༷ང་དུ༷་ཕྱིན༷་པ༷་ལ༷ས། །ར༷ལ་གྲིའི༷་ན༷གས་ཚ༷ལ་ལ༷ས་རླུང༷་འཁྲུག༷་པ༷ས་བཅོ༷མ། །
ལྔ་པ་ཤལ་མ་རི།
དེ༷་འད༷ས་རི༷་བོ༷་ར༷བ་ཏུ་ཉ༷མས་དག༷འི་རྩེར༷་སྔོན༷་གྱི༷་ཆགས་ཡུལ༷་དང་ཉེ་དུ་སོགས་ཀྱིས་འབོ༷ད་མཐོ༷ང་སྟེ༷་ཕྱི༷ན་པ༷་ལ༷ས། ལྕག༷ས་ཀྱི༷་ཐུ༷ར་མ༷་རྣོན་པོ༷ས་ཤ༷་ཁྲག༷་གཟ༷གས༑ ༑སྟེང༷་དུ༷་སོ༷ན་ཚེ༷་བྱ༷་རྒོ༷ད་ཀླད༷་པ༷་འགེ༷མས། །སླ༷ར་ཡ༷ང་རི༷་ཡི༷་དྲུང༷་ནས་འབོ༷ད་པ༷་སྙམ༷༑ ༑འཐུ༷ར་དུ༷་འབ༷བས་པ༷ས་ཐུ༷ར་མས༷་གྱེན༷་དུ༷་གཟ༷གས། །ཐ༷ང་མཚ༷མས་སྐྱེས༷་པ༷་བུ༷ད་མེ༷ད་མཆེ༷་རྣོན༷་ཅ༷ན། །འབ༷ར་བ༷ས་འཁྱུད༷་དེ༷་ཤིན༷་ཏུ་སྡུ༷ག་བ༷སྔལ་ཞིང༷༌། །ཁྱི་༷དང༷་ཅེ༷་སྤྱང༷་མ༷ང་པོ༷ས་ཟ༷་བ༷ར་བགྱིད༷། །
དྲུག་པ་ཐལ་ཚན་གྱི་ཆུ་བོ་རབ་མེད།
ཡ༷ང་ནི༷་བསི༷ལ་བ༷འི་ཆུ༷་ཀླུང༷་འབ༷བ་མཐོ༷ང་ན༷ས། །དག༷འ་བ༷ས་སོ༷ང་སྟེ་ར༷བ་ཏུ༷་འབོ༷ག་མ༷་ཐ༷ག །ཐ༷ལ་ཚ༷ན་རྐེད༷་ནུབ༷་ཤ༷་རུ༷ས་ཚིག༷་གྱུར༷་ཅི༷ང༌། །འགྲ༷མ་གཉིས༷་གཤི༷ན་རྗེའི༷་སྐྱེས༷་བུས༷་བསྲུང༷་བ༷ར་མཐོ༷ང༌། །དེ༷ར་ནི༷་ལོ༷་སྟོང༷་མ༷ང་པོ༷ར་སྡུག༷་བསྔལ༷་ལོ༷། །
གསུམ་པ་དོན་བསྡུ་བ།
དེ༷་ལྟའི༷་དམྱལ༷་བ༷ར་སུ༷་ཞིག༷་འཇི༷གས་མི༷་བྱེ༷ད། །སྲིད༷་ན༷་དེ༷་འདྲ༷འི་སྡུག༷་བསྔ༷ལ་དཔ༷ག་ཏུ༷་མེད༷། །ར༷ང་བཞི༷ན་ཤེ༷ས་ན༷ས་འད༷འ་བ༷འི་ཐ༷བས་འཚ༷ལ་ལོ༷། །
གསུམ་པ་གྲངས་དམྱལ་ལ་གསུམ། དང་པོ་སྡུག་བསྔལ་དངོས།
གྲང༷་བ༷ས་ཉ༷མ་ཐ༷ག་པ༷་ཡ༷ང་རྣ༷མ་པ༷་བརྒྱད༷། །ག༷ངས་སོ༷གས་ཤིན༷་ཏུ་གྲ༷ང་བ༷འི་གན༷ས་ད༷ག་ཏུ༷། །མུ༷ན་ན༷ག་བུ༷་ཡུ༷ག་འཚུབ༷ས་པ༷ས་སྦྲེབ༷ས་པ༷འི་ལུས༷། །ཆུ༷་བུ༷ར་ཅ༷ན་ད༷ང་ཆུ་༷བུར་རྡོ༷ལ་བ༷་ཅ༷ན། །གྲ༷ང་བ༷ས་སོ༷་འཐ༷མས་སྨྲེ་སྔགས་ཨ༷་ཆུ་ཟེ༷ར། །ཀྱི༷་ཧུད༷་ཨུཏྤལ་ལྟར༷་ག༷ས་པདྨ༷་དང༌། །པ༷དྨ་ཆེ༷་ལྟར༷་ག༷ས་པ༷འི་རྨ༷་ནང༷་དུ༷། །སྲོག༷་ཆ༷གས་མཆུ༷་རྣོན༷་འབ༷ར་བས༷་ཟ༷་བ༷་ནི༷། །ཇི༷་སྲི༷ད་ལ༷ས་མཐ༷འ་གཏུག༷ས་ཚེ༷་ག༷ཡོ་བ༷ར་འགྱུར༷།
གཉིས་པ་ཚེ་ཚད།
ཚེ༷་ཡི༷་ཚ༷ད་ནི༷་ཀོ༷་ས༷་ལ༷་ཡི༷་ཁ༷ལ། །བ༷ཅུ་ཚ༷ད་ཉི༷་ཤུ༷་ཤོ༷ང་བ༷འི་ཏི༷ལ་རྫ༷ང་ན༷ས༑ ༑ལོ༷་བ༷རྒྱར་ཏི༷ལ་གཅི༷ག་ཕྱུང༷་བ༷ས་ཟ༷ད་གྱུར༷་པ༷། །ཆུ༷་བུར༷་ཅ༷ན་ཚེ༷་ལྷག༷་མ༷་ཉི༷་ཤུ༷་འགྱུར༷། །
གསུམ་པ་དེ་དག་ལས་འདའ་བར་གདམས་པ། །
སེམ༷ས་ལྡ༷ན་དག༷་གི༷ས་སེ༷མས་དམྱལ༷་འཇི༷ག་རྟེན༷་ལ༷ས། །ར༷བ་ཏུ༷་རྒྱལ་ཕྱིར༷་བ༷རྩོན་པ༷འི་སྟོབ༷ས་བསྐྱེད༷་ཅི༷ག །
གསུམ་པ་ཡི་དྭགས་ལ་གསུམ། དང་པོ་བྱིང་ན་གནས་པ།
ཡི༷་དྭག༷ས་བྱིང༷ས་མཁ༷ར་རྒྱུ༷་བ༷འི་བྱིང༷ས་གན༷ས་པ༷། ཕྱིའི་སྒྲིབ་པ་ཅན་ལུས༷་ཆེ༷་རྐ༷ང་ལ༷ག་ཕྲ༷་ཞི༷ང་ལྟོ༷་བ༷་ཡ༷ངས། མགྲིན༷་པ༷་ཕྲ༷་ཞི༷ང་ཁ༷བ་ཀྱི༷་མི༷ག་ཙ༷མ་ཁ༷། །ཟ༷ས་སྐོམ༷་མི༷་རྙེད༷་བཀྲེ༷ས་སྐོམ༷་འབ༷ར་བ༷ས་གདུ༷ང༷ས། །སྨན༷་ཤི༷ང་མེ༷་ཏོག༷་ལ༷་སོ༷གས་མཐོ༷ང་བ༷ས་བསྐམ༷ས། །གང་འདོད་མི་ཐོས་པས་ཕྱི༷་རོ༷ལ་ཡི༷ད་དུ༷་མི༷་འོ༷ང་ང༷ན་སྐྱུག༷ས་ཟ༷། །ཟ༷ས་སྐོམ༷་མཐོ༷ང་ཡ༷ང་བསྲུ༷ང་བ༷ར་སྣང༷་བ་༷དང༷༌། །ནང༷་གི༷་སྒྲིབ༷་པ༷ས་ལྟོ་བ༷ར་མེ༷་འབ༷ར་ཞིང༷༌། །ཁ༷་ན༷ས་མེ༷་ལྕེ་དུད༷་པ༷ར་བཅ༷ས་པ༷་འཐུལ༷། །སྤྱི་མཐུ༷ན་སྒྲིབ༷་པ༷ས་དབུ༷ལ་ཕོ༷ངས་འཇི༷གས་སྔ༷ངས་འཚེ༷། །ཉམ༷་ང༷འི་གན༷ས་སུ༷་མགོ༷ན་མེ༷ད་སྡུག༷་བསྔལ༷་ཉེན༷༑ ༑
གཉིས་པ་མཁའ་ལ་རྒྱུ་བ།
སྡུག་བསྔལ་སྣ་ཚོགས་དང་ལྡན་མཁ༷འ་ལ༷་རྒྱུ༷་བ༷འི་ཡི༷་དྭག༷ས་འདྲེ༷་རྣམ༷ས་ད༷ང༌། གནོ༷ད་སྦྱིན༷་སྲིན༷་པོ༷་བཙན༷་ད༷ང་རྒྱལ༷་པོ༷་སོ༷གས། །ལ༷ས་ཀྱི༷་རྫུ༷་འཕྲུལ༷་ཐོ༷གས་མེ༷ད་ཀུན༷་ཏུ༷་རྒྱུ༷། །གནོ༷ད་པ༷་སྣ༷་ཚོ༷གས་མངོ༷ན་པ༷ར་བསྒྲུབ༷་པ་སྟེ༷། །ན༷ད་གཏོང༷་མད༷ངས་འཕྲོག༷་ཚེ༷་ལ༷་བ༷ར་དུ༷་གཅོ༷ད། །ཚེ༷་ཚ༷ད་མི༷་ཡི༷་ཟླ༷་བ༷་ཉིན༷་ཞག༷་གཅི༷ག །ར༷ང་ལོ༷་ལྔ༷་བརྒྱ༷་མི༷་ལོ༷་ཁྲི༷་ལྔ༷་སྟོང༷༌། །གཤི༷ན་རྗེ༷འི་འཇི༷ག་རྟེན༷་ད༷ག་ཏུ༷་སྡུ༷ག་བསྔལ༷་ལོ༷། །
གསུམ་པ་དེ་དག་ལས་འདའ་བར་བསྟན་པ།
དེ་༷ལྟའི༷་ར༷ང་བཞི༷ན་སྐྱོ༷་བ༷འི་ཚུལ༷་མཐོ༷ང་ན༷ས༑ ༑དོ༷ན་མཐུ༷ན་སྐྱེ་བོ༷ས་ཐར་པ༷་བསྒྲུབ༷་པ༷འི་ཕྱིར༷། །སྲིད༷་པ༷ར་དག༷འ་བ༷འི་བློ༷་གྲོས༷་རྒྱང༷་བསྲིང༷ས་ཏེ༷། །ངེ༷ས་པ༷ར་ཞི༷་བ༷་ད༷མ་པ༷འི་ཆོ༷ས་བསྒྲུབ༷་བོ༷། །
གསུམ་པ་དུད་འགྲོའི་སྡུག་བསྔལ་བསམ་པ་ལ་གཉིས། དང་པོ་སྡུག་བསྔལ་དངོས།
དུད༷་འགྲོ༷་བྱིང༷ས་གན༷ས་ཆུ༷་གཏེར༷་གླིང་བཞིའི་བར་ཐང་བཞི༷་ཡི༷་ཁྱོན༷་ན་གནས་པ་ཉ་དང་ཆུ་སྲིན་སོགས་གཅི༷ག་གི༷ས་གཅི༷ག་ཟ༷་སྡུག༷་བསྔ༷ལ་དཔ༷ག་ཏུ་༷མེ༷ད། གླི༷ང་བ༷ར་གླིང་འདིའི་ལྕགས་རི་ཕར་འདས་གཞན་གྱི་ཚུར་འདས་པ་ཞིབ་མ་བསྒྲིགས་པའི་ཕྱི་མཐའ་ལྟ་བུའི་གླིང་བར་གྱི་བར་གྱི་མུན་པ་སྟེ། ཉི་ཟླའི་སྣང་བ་མེད་པའི་ཕྱིར་མུ༷ན་ན༷ག་རྒྱ༷་མཚོ༷ར་གན༷ས་པ༷་ཡང༷༌། ཚ༷་གྲ༷ང་བཀྲེ༷ས་སྐོ༷མ་གཅི༷ག་ཟ༷འི་འཚེ༷་བ༷ས་འཇི༷གས། །ཁ༷་འཐོ༷ར་མི༷་ཡུ༷ལ་བྱ༷་ད༷ང་རི༷་དྭག༷ས་སོ༷གས༑ ༑རྔོ༷ན་པ༷ས་གཙེ༷་ཞི༷ང་རང༷་ར༷ང་གནོ༷ད་པ༷ས་ཉེན༷། །བདག་ཏུ་བཟུང་བའི་རྟ༷་གླང༷་རྔ༷་མོ༷་ར༷་ད༷ང་བོ༷ང་བུ༷་སོ༷གས། བཀོ༷ལ་སྤྱད༷་རྡེག༷་འཚོག༷་སྡུག༷་བསྔལ༷་མཐ༷འ་ཡ༷ས་ཤིང༷༌། །ཤ༷་ད༷ང་པ༷གས་པ༷་རུ༷ས་པ༷འི་ཕྱིར༷་འཆི༷་བ༷ས། །རང༷་བཞི༷ན་སྡུག༷་བསྔལ༵་ཕ༷་མཐ༷འ་མི༵་མངོ༷ན་ཞི༷ང༌། །ཀླུ༷་རྣ༷མས་ཉིན༷་མཚ༷ན་ཕྱེད༷་མ༷འི་བདེ༷་སྡུག༷་དང༷༌། །སྔ༷་དྲོ༷་ཕྱི༷་དྲོ༷་འ༷གྱུར་བ༷འི་བདེ༷་སྡུ༷ག་ད༷ང༌། ཁ༷་ཅི༷ག་གན༷ས་སུ༷་བྱེ༷་ཚན༷་ཆ༷ར་འབ༷བས་ལ༷། །ལ༷་ལ༷་གཅི༷ག་པུ༷ར་གྲོག༷ས་བྲལ༷་ཕོ༷ངས་པ༷ས་ཉེ༷ན༑ ༑ཕ༷ལ་ཆེ༷ར་རྨོང༷ས་ད༷ང་མཁ༷འ་ལྡིང༷་འཇིག༷ས་ལ༷་སོ༷གས། །སྡུག༷་བསྔལ༷་རྣམ༷་པ༷་སྣ༷་ཚོ༷གས་དུ༷་མ༷་ལྡན༷། །ཚེ༷་ཡ༷ང་མ༷་ངེ༷ས་ཁ༷་ཅི༷ག་ཉི༷ན་རེ༷་ལ༷། །འཇོ༷ག་པོ༷་ལ༷་སོ༷གས་བསྐལ༷་པ༷ར་གནས༷་པའ༷ང་གསུང༷ས། །
གཉིས་པ་དེ་ལས་འདའ་བར་གདམས་པ།
འདི༷་ད༷ག་བས༷མས་ན༷ས་དགེ་བ་སོགས་ལེགས་པའི་ཆོས་ལས་བྱོལ༷་ནས་སོ༷ང་བས་དུད་འགྲོའི་འཇི༷ག་རྟེན༷་ལ༷ས་ཐ༷ར་འདོ༷ད་རྣམ༷ས་ཀྱིས༷་ཕ༷ན་བདེ༷་བསྒྲུབ༷་པ༷འི་ཕྱིར༷། མ༷ངོན་མ༷ཐོ་ངེ༷ས་ལེ༷གས་ལ༷མ་བཟ༷ང་སྲོལ༷་བཏོད༷་ལ༷། །ཉིན༷་མཚ༷ན་བརྩོ༷ན་པ༷ས་དགེ༷་ལ༷་གཞོལ༷་བ༷ར་མཛོ༷ད། །
བཞི་པ་མིའི་སྡུག་བསྔལ་བསམ་པ་ལ་གསུམ། སྡུག་བསྔལ་ཉིད་གསུམ་བརྒྱད་ཀྱི་ངོ་བོ་སྤྱིར་བསྟན། རྣམ་པ་བརྒྱད་ཀྱི་དབྱེ་བ་བྱེ་བྲག་ཏུ་བཤད། དེ་ལས་འདའ་བར་གདམས་པའོ། །དང་པོ་ནི།
མཐོ་རིས་མི༷་རྣམ༷ས་ལ༷་ཡ༷ང་བདེ༷་བའི༷་སྐབ༷ས་མེ༷ད་དེ༷། མྱ་ང༷ན༷་ཡི༷ད་མི༷་བདེ༷་ད༷ང་འཁྲུག༷་ལ༷་སོ༷གས། །གཅིག༷་མ༷་སང༷ས་པ༷ར་གཅི༷ག་གི༷ས་སྡུག་བསྔལ་བ་སྡུག་བསྔལ་གྱི་སྡུག༷་བསྔལ༷་ད༷ང༌། ཟས༷་སོ༷གས་དུ༷ག་འདྲེས༷་ཟོ༷ས་པ༷ས་མཚོན་འགྱུར༷་བ༷་ཡི་སྡུག་བསྔལ་ད༷ང༌། ཟ༷ས་གོས༷་སྤྱོད༷་ལ༷མ་ཉེས༷་པ༷ས་ནད༷་སོ༷གས་སུ༷་ཕྱི༷་མ༷འི་སྡུག༷་བསྔ༷ལ་འདུ༷་བྱེད༷་མཚོན༷་པ༷་ཁྱབ་པ་འདུ་བྱེད་སྟེ༷། སྡུག༷་བསྔ༷ལ་ཉིད༷་གསུམ༷་ད༷ག༷་དང༷་དེ༷་བཞི༷ན་དུ༷། །སྐྱེ་༷རྒ༷་ན༷་འཆི༷་མི༷་སྡུག༷་ཕྲད༷་པ༷་ད༷ང༌། །སྡུག༷་བྲལ༷་འདོ༷ད་པ༷ས་ཕོ༷ངས་ད༷ང་ཉེ༷་བ༷ར་ལེ༷ན། །རྣ༷མ་པ༷་བརྒྱད༷་ཀྱིས༷་སྡུག༷་བསྔ༷ལ་ཚད༷་མེད༷་དེ༷། །ཚད་བཟུང་དུ་མེད་པའི་ཕྱིར་རོ། །
གཉིས་པ་རྣམ་པ་བརྒྱད་ཀྱི་དབྱེ་བ་ལ་བརྒྱད། དང་པོ་སྐྱེ་བའི་སྡུག་བསྔལ།
བར་དོར་འཁྱམས་པའི་དྲི་ཟ་ཉེ་བར་ལེན་པས་མངལ་གནས་འཛིན་པ་ལ། མ༷་རི༷ག་རྣམ༷་ཤེས༷་རླུང་སེ༷མས་ཐིག༷་ལེར༷་འ༷དུས། ཕ་མའི་འདུ་འཕྲོད་ལས་ཐིག་ལེ་དཀར་དམར་འདྲེས་པའི་སྦུབས་སུ་རྣམ་ཤེས་ཞུགས་ཏེ། ཞག་བདུན་ཕྲག་དང་པོར་མེར་མེར་གྱུ་གྱུ་བ་དངུལ་ཆུའི་རྣམ་པ་ལྟ་བུ། གཉིས་པར་ནུར་ནུར་པོ་བལ་སྣབས་ཀྱི་རྣམ་པ་ལྟ་བུ། གསུམ་པར་ལྟར་ལྟར་པ་མཐེབ་མཛུབ་ཀྱི་རྣམ་པ་ལྟ་བུ། བཞི་པར་མཁྲང་གྱུར་སྒོ་ངའི་རྣམ་པ་ལྟ་བུ། ལྔ་པར་གོར་གོར་པོ་པདྨའི་འདབ་མ་ལྟ་བུ། དྲུག་པ་ལ་ཁྱབ་འཇུག་ཉའི་རྣམ་པ་ལྟ་བུ། བདུན་པར་རུས་སྦལ་གྱི་རྣམ་པ་ལྟ་བུ། དཔེར་ན་མགོ་དང་རྐང་ལག་ཅུང་ཟད་དོད་པས་སྦལ་བའི་རྣམ་པ་ལྟ་བུའོ། །དེ་ལྟར་མེ༷ར་ནུ༷ར་ལྟར༷་མཁྲང༷་གོར༷་ཉ༷་རུ༷ས་སྦ༷ལ་འདྲ༷། །རི༷མ་བཞི༷ན་བདུ༷ན་ཕྲག༷་བདུ༷ན་དུ༷་ཆ༷གས་པ༷འི་ལུ༷ས། །མ༷་ཡི༷་ང༷ལ་དུ༷བ་བཀྲེ༷ས་སྐོམ༷་ཚ་༷གྲ༷ང་སོ༷གས། །ཅུང༷་ཟད༷་ཙ༷མ་ལ༷འང་སྡུག༷་བསྔ༷ལ་དཔ༷ག་ཏུ་མེ༷ད། །མུ༷ན་ན༷ག་དོ༷ག་ཅིང༷་ཉམ་ང༷་དྲི༷་མི༷་ཞི༷མ། །འཁུ༷མས་པ༷འི་སྡུག༷་བསྔ༷ལ་མི༷་བཟ༷ད་བརྣ༷ག་དགོ༷ས་སོ༷། །དེ་ནས་བདུ༷ན་ཕྲ༷ག་བདུ༷ན་ནས༷་ཉི༷་ཤུ༷་རྩ༷་དྲུ༷ག་གི་བ༷ར་ལུས་ཀྱི་དབ༷ང་པོ༷་ཡ༷ན་ལ༷ག་བ༷་སྤུ༷་ལ༷་སོ༷གས་འ༷གྲུབ། དེ་ནས་བདུ༷ན་ཕྲག༷་སུ༷མ་ཅུ༷་རྩ༷་དྲུག༷་བ༷ར་སྙེད༷་དུ༷། །ལུ༵ས་ཟུ༷ངས་བརྟས༷་དང༷་ཆེ༷ར་བསྐྱེད༷་གཡོ༷་བ༷ར་བྱེད༷། །དེ༷་ནས༷་རུ༷ས་པ༷འི་འཁྲུ༷ལ་འཁོ༷ར་བཙི༷ར་བའི༷་བ༷ར། །ལ༷ས་གྱི༷་རླུང༷་གིས༷་མགོ༷་མཇུ༷ག་སློག༷་པ༷ས་བཙའ༷། །འཆི༷་བ༷ས་ཉེན༷་པ༷འི་སྡུག༷་བསྔལ༷་བསྡུས༷་འཇོ༷མས་འདྲ༷། །བཙ༷ས་ན༷ས་རེག་པ༷ས་པ༷གས་པ༷་བཤུས༷་པ༷་བཞི༷ན། །ཁྲུས༷་བྱས༷་ཤ༷་བུ༷ར་སྤུ༷་གྲི༷ས་རེ༷ག་དང་མཚུང༷ས། །
གཉིས་པ་རྒས་པའི་སྡུག་བསྔལ།
དེ་ནས་རྒས༷་པའི༷་སྡུག༷་བསྔལ༷་ཤི༷ན་ཏུ༷་བཟོ༷ད་དཀ༷འ་བ༷། །ལ༷ང་ཚོ༷་ཉམས་པ༷ས་ཀུ༷ན་གྱི༷་ཡི༷ད་མི༷་འོ༷ང༌། །སྟོད༷་སྨད༷་མི༷་ཐེ༷ག་འཁ༷ར་བ༷་ལ༷་བརྟེན༷་ཅི༷ང༌། །ལུ༷ས་ཀྱི༷་དྲོ༷ད་ཉམ༷ས་ཟ༷ས་ཀྱང༷་འཇུ༷་བ༷ར་དཀ༷འ། །མཐུ༷་སྟོ༷བས་ཉམ༷ས་པ༷ས་འགྲོ༷་འདུ༷ག་བསྒུལ༷་བ༷སྐྱོད་དཀ༷འ། །འདོད༷་སར༷་མི༷་ཕྱི༷ན་ལྷུ༷་ཚིག༷ས་རྣམ༷་པར༷་འགྱུར༷། །དབ༷ང་པོ༷་ཉམ༷ས་པ༷ས་མི༷ག་འགྲིབ༷་གཟུག༷ས་མི༷་མཐོ༷ང༌། །སྒྲ༷་སྐད༷་མི༷་ཐོས༷་དྲི༷་རོ༷་རེག༷་མི༷་ཚོ༷ར། །དྲན༷་པ༷་མི༷་གས༷ལ་གཏི༷་མུག་གཉིད་དུ་བྱིང༌། །ཡུལ་གྱི་ལོངས་སྤྱོད་ཉམས་པས་ཡོན་ཏན་ཆུང༌། །ཟས་སོགས་ཞིམ་པོ༷འ༷ང་དེ༷་ལས༷་ལོ༷ག་པ༷ར་སྣང༷༌། །ཚེ༷་ཉམ༷ས་འཆི༷་བ༷ས་འཇི༷གས་ད༷ང་འ༷དུ་ཤེ༷ས་འཁྲུག༷་ཚིག་པ་ཟ་བྱི༷ས་པ་བཞི༷ན་དུ་བཟོ༷ད་པའི་སྟོབས༷་ཆུང༷་ལ༷་བསྲ༷ན་མི༷་བཟོ༷ད། སྣུམ༷་ཟ༷ད་མར༷་མེ༷་ཇི༷་བཞི༷ན་མྱུར༷་དུ་འགྲོ༷། །
གསུམ་པ་ན་བའི་སྡུག་བསྔལ།
དེ་ནས་ན༷་བ༷འི་སྡུག་བསྔལ༷་ཤི༷ན་ཏུ༷་བཟོ༷ད་དཀ༷འ་བ༷། ལས་བརྒྱ་པའི་སྟོད་འགྲེལ་ལས། ན་བས་གདུང་བའི་ལུས་ཅན་ནི། །དམྱལ་བའི་ཚོར་བ་དེ་འདྲ་སྟེ། །དེ་སྙེད་ཕྱིར་ཕྱིར་ལྡང་གྱུར་པ། །སྲེད་ཅན་སྲིད་པའི་ཟུག་རྔུ་འདྲ། །ཞེས་གསུངས་པ་བཞིན། ལུ༷ས་ཀྱི༷་ར༷ང་བཞི༷ན་འགྱུ༷ར་ད༷ང་ཡི༷ད་མི༷་བ༷དེ། །ཡུ༷ལ་གྱི༷་ལོང༷ས་སྤྱོ༷ད་ཡི༷ད་དུ༷་མི༷་འོ༷ང་ཞིང༷༌། །སྲོ༷ག་ད༷ང་བྲ༷ལ་བ༷ར་དོག༷ས་པ༷ས་མྱ༷་ང༷ན་སྐྱེ༷། །སྡུག༷་བསྔ༷ལ་མི༷་བཟོད༷་སྨེ༷་སྔག༷ས་འབྱི༷ན་པ༷ར་བྱེད༷། །
བཞི་པ་འཆི་བའི་སྡུག་བསྔལ།
ཚེ་ཟད་པའམ་མ་ཟད་རུང་སྟེ་བར་མ་དོར་འཆི༷་བ༷འི་སྡུག༷་བསྔལ༷་ཤིན༷་ཏུ༷་ཆེན༷་པོ༷་ཡ༷ང༌། ཟས༷་གོས༷་གཏམ༷་ད༷ང་མ༷ལ་གྱི༷་ཐ་མ༷ལ་ཉ༷ལ། །སྲོ༷ག་ལུས༷་འཁོ༷ར་གཡོག༷་གཉེན༷་མདུན༷་ལོངས༷་སྤྱོད༷་འདོ༷ར། །གཅི༷ག་པུ༷་ས༷་ཚུག༷ས་མེ༷ད་པ༷ར་འགྲོ༷་བ༷ས་འཇི༷གས༑ ༑
ལྔ་པ་མི་སྡུག་པ་དང་འཕྲད་པའི་སྡུག་བསྔལ།
མི༷་སྡུག༷་པ༷་དང༷་ཕྲད༷་པ༷འི་སྡུག༷་བསྔལ༷་ཡ༷ང༌༑ ༑ཡིད༷་དུ༷་མི༷་འོང༷་གནོ༷ད་འཚེ༷འི་འཇིག༷ས་པས༷་ཉེན༷། །
དྲུག་པ་སྡུག་པ་དང་བྲལ་བའི་སྡུག་བསྔལ།
བྱམ༷ས་ཤི༷ང་སྡུག༷་པ༷འི་ཡུལ༷་དང༷་བྲ༷ལ་བ༷་ཡ༷ང༌། །མྱ༷་ང༷ན་སྨྲེ༷་སྔ༷གས་ཡི༷ད་མི༷་བ༷དེ་བ༷འི་ག༷ཞི། །ཡོ༷ན་ཏ༷ན་རྗེ༷ས་དྲ༷ན༵་འ༷དོད་པ༷ས་ག༷དུང་བ༷ར་བྱེད༷།
བདུན་པ་འདོད་པས་ཕོངས་པའི་སྡུག་བསྔལ།
འདོ༷ད་པ༷་རྣམ༷ས་ཀྱིས༷་ཕོ༷ངས་པ༷འི་སྡུག༷་བསྔ༷ལ་ནི༷། །དོ༷ན་མ༷་གྲུ༷བ་པ༷ས་སེ༷མས་ཀྱི་ཟུ༷ག་རྔུ༷་ལྡ༷ང༌། །དབུལ༷་བ༷ས་ཉ༷མ་ཐ༷ག་བཀྲེས༷་སྐོ༷མ་ཡི༷་དྭག༷ས་འདྲ༷། །
བརྒྱད་པ་ཉེར་ལེན་ཕུང་པོའི་སྡུག་བསྔལ།
གཟུག༷ས་ཚོ༷ར་འདུ༷་ཤེ༷ས་འ༷དུ་བྱེད༷་རྣ༷མ་ཤེ༷ས་ཏེ༷༑ ༑ཉེ་༷བ༷ར་ལེན༷་པ༷འི་ཕུ༷ང་པོ༷་ལྔ༷་པོ༷་ཡ༷ང༌། །ཟ༷ག་བཅ༷ས་ཉི༷ད་ཕྱིར་སྡུ༷ག་བ༷སྔལ་ཀུ༷ན་གྱི༷་གནས༑ ༑རྟེན༷་དང༷་སྣོད༷་དང༷་འབྱུང༷་ཁུངས༷་ལག༷ས་པ༷ར་གསུང༷ས། །
གསུམ་པ་དེ་ལས་འདའ་བར་གདམས་པ།
དེ༷་ལྟ༷ར་མི༷་ཡི༷་འཇིག༷་རྟེ༷ན་མ༷ཐའ་ད༷ག་ན༷འང༷༌། ཕྱི་མའི་སྡུ༷ག་བསྔ༷ལ་རྒྱུ༷་ད༷ང་སྔ་མའི་མི་དགེའི་འབྲས༷་བུ་ཉིད༷་ལ་སྤྱོད་པའི་ཕྱིར༷་བ༷དེ་བ༷་མེ༷ད། དེ༷་ལ༷ས་ཐ༷ར་ཕྱིར༷་ལེག༷ས་པ༷འི་ཆོས༷་བསམས༷་ཏེ། །འཁོ༷ར་བའི༷་གན༷ས་ལ༷ས་ཐ༷ར་པ༷འི་ཐ༷བས་འཚ༷ལ་ལོ༷། །
ལྔ་པ་ལྷ་མིན་ལ་གཉིས། དང་པོ་སྡུག་བསྔལ་དངོས།
ལྷ༷་མི༷ན་རྣམ༷ས་ལ༷འ༷ང་བདེ༷་བ༷འི་སྐབ༷ས་མེ༷ད་དེ༷་རང་སྡེ་རྣམས་དོ༷ན་མེ༷ད་འཐ༷བ་རྩོ༷ད་འཁྲུག༷་ཅིང༷་ཞེ༷་སྡ༷ང་ལ༷། ལྷ༷་ཡི༷་དཔ༷ལ་ལ༷་མི༷་བཟོ༷ད་ཕྲག༷་དོ༷ག་ལྡན༷། །གཡུ༷ལ་ངོ༷ར་སྡུག་བསྔ༷ལ་བ༷རྒྱ་ཕྲ༷ག་བརྟེན༷་འཚ༷ལ་ལོ༷། །ལྷ་མིན་རྣམས་རྣམ་སྨིན་གྱི་སྒྲིབ་པ་ཅན་ཡིན་པས་ཉན་རང་གི་བདེན་མཐོང་མེད་ཀྱང༌། སྤྱིར་ཐེག་ཆེན་གྱི་བདེན་མཐོང་ཡོད་པར་དཀོན་བརྩེགས་ལ་སོགས་པ་ལས་གསུངས་སོ། །
གཉིས་པ་ཆུ་བོ་དེ་ལས་འདའ་བར་གདམས་པ།
དེ༷་བ༷ས་དགེ༷་ལེ༷གས་ཞི༷་བ༷འི་འགྲོ༷་བ་དག༷ ༑མྱུར༷་བ༷་ཉིད༷་དུ༷་ཐར༷་པ༷འི་ཆོ༷ས་མཛོ༷ད་ཅི༷ག །
དྲུག་པ་ལྷའི་སྡུག་བསྔལ་བསམ་པ་ལ་གཉིས། དང་པོ་འདོད་ལྷའི་སྡུག་བསྔལ་བསྟན་པ༑
འདོ༷ད་ལྷའི༷་གན༷ས་ན༷འ༷ང་སྡུག༷་བསྔལ༷་ཚ༷ད་མེ༷ད་དེ༷། །བ༷ག་མེད༷་འདོ༷ད་པ༷ས་མྱོས༷་ད༷ང་འཆི༷་འཕོ༷་ལྟུང༷༌། །མེ༷་ཏོག༷་བརྙིང༷ས་ད༷ང་སྟན༷་ལ༷་ཉམ༷་མི༷་དག༷འ། །གྲོག༷ས་ཀྱིས༷་སྤོང༷་ད༷ང་ཕྱི༷་མའི༷་གན༷ས་ལ༷་འཇི༷གས། །ཚོ༷ར་བ༷་མི༷་བཟ༷ད་ལྷ་ཡི༷་ཞག༷་བ༷དུན་འབྱུང༷༌། །
གཉིས་པ་ཁམས་གོང་མ་གཉིས་ཀྱི་སྡུག་བསྔལ།
ཚང༷ས་རི༷ས་ལ༷་སོ༷གས་གཟུག༷ས་ཁ༷མས་བས༷མ་གཏན༷་ལྷ༷། །སྔ༷་མའི༷་ལ༷ས་ཟད༷་སྲིད༷་པ༷་འོ༷ག་མ༷ར་ལྷུང༷༌། །འགྱུར༷་བའི༷་སྡུག༷་བསྔལ༷་མཐོ༷ང་ན༷ས་སྡུག༷་བསྔལ༷་ལ༷། །གཟུག༷ས་མེ༷ད་ཞི༷་གན༷ས་ལ༷ས་ཟད༷་ཚུལ་མཐོ༷ང་ན༷ས། །སྲིད༷་པ༷་ཕྱི་མ༷ར་འདུ༷་བྱེད༷་སྡུག་བསྔལ༷་ལྡ༷ན། །མ༷ཐོ་རི༷ས་ཐོ༷བ་ཀྱང༷་ཡི༷ད་བརྟན༷་མི༵་རུ༷ང་བ༷ས། །སྐལ༷་བཟ༷ང་རྣམ༷ས་ཀྱི༵༷ས་ཐ༷ར་པ༷་བསྒྲུབ༷་པ༷ར་བྱ༷། །
གསུམ་པ་འཁོར་བར་དགའ་བའི་སྐྱེ་བོ་རྟག་ཏུ་སྡུག་བསྔལ་བ་བསྟན་པ།
འཁོར༷་བ༷འི་བདེ༷་ལ༷་ཆ༷གས་པ༷འི་འགྲོ་བ༷་ཀུ༷ན། །མེ་ཡི༷་འོབས༷་སུ་སྲེད༷་པ༷ས་ག༷དུང་བ༷ར་ཟ༷ད། །
བཞི་པ་ཐམས་ཅད་རང་ལ་ཐུགས་རང་ལས་རང་གིས་སྤྱོད་པར་བསྟན་པ་ལ་ལྔ། དང་པོ་ཐར་པ་རང་ལ་རག་ལས་པས་རང་གི་བརྩོན་པར་བསྟན་པ།
ངན་འགྲོའི་གནས་དེ་སངས་རྒྱས་ཀྱིས་སྐྱོབ་མོད་སྙམ་ན། རང་གི་ཉེས་པ་སྐྱོབ་པར་དཀའ་སྟེ། འདི༷་ལྟར༷་ཐར༷་པ༷་ར༷ང་ལ༷་ར༷ག་ལ༷ས་ཤིང༷༌། །ཐ༷ར་པ༷འི་ཐ༷བས་ནི༷་ལྷ་མ༷འི་སྟོན༵༷་པ༷ས་གསུང༷ས། །གཞ༷ན་གྱིས༷་གློ་བུ༷ར་འབྱིན༷་པ༷འི་སྐབ༷ས་མེད༷་དེ༷། །གཉིད༷་མྱོ༷ས་རྨི་ལ༷མ་སུས༷་ཀྱང༷་དག༷ག་མེད་བཞི༷ན། །གལ༷་ཏེ༷་ནུས༷་ན༷་བདེ༷་གཤེ༷གས་སྲས༷་བཅ༷ས་ཀྱི༷། །ཐུག༷ས་རྗེ༷འི་ཟེ༷ར་གྱི༷ས་འཁོ༷ར་བ༷་སྟོ༷ངས་ཟི༷ན་ངེ༷ས། །དེ༷་བ༷ས་རང༷་ཉིད༷་བརྩོན༷་པ༷འི་གོ༷་བགོ༷ས་ཏེ། །ཐ༷ར་ལ༷མ་འཛེ༷ག་ལ༷་བརྩོན༷་པ༷འི་དུ༷ས་ལ༷་བབ༷ས། །
གཉིས་པ་རང་གི་ལས་སྨིན་པ་ལ་གཞན་གྱིས་དགག་དཀའ་བར་བསྟན་པ།
གྲང༷ས་མེ༷ད་འད༷ས་པའི༷་སང༷ས་རྒྱས༷་དེ༷་ད༷ག་གི༷ས། །གསོ༷་བའི༷་སྤྱོད༵་ཡུལ༷་མ༷་གྱུར༷་བད༷ག་ལྟ༷་བུ༷། །སྡིག༷་པའི༷་ར༷ང་བཞི༷ན་སྲི༷ད་ལ༷མ་དགོ༷ན་པ༷ར་འཁྱམ༷ས། །སྔར༷་བཞི༷ན་བརྩོ༷ན་པ༷་མེད༷་ན༷་ཡ༷ང་ད༷ང་ཡ༷ང༌༑ ༑འགྲོ༷་དྲུག༷་གན༷ས་སུ༷་སྡུག༷་བསྔ༷ལ་བྱེད༷་འདི༷་སོ༷མས། །
གསུམ་པ་རྒྱལ་བའི་ཐུགས་རྗེས་འདྲེན་པའང་རང་གི་ལས་སུ་བསྟན་པ།
འཁོ༷ར་བའི༷་སྡུག༷་བསྔལ༷་མཁ༷འ་ལྟ༷ར་མཐ༷འ་ཡ༷ས་ཤིང༷༌། མེ༷་ལྟར༷་མི༷་བཟ༷ད་སྡུག་བསྔལ་རིགས་མི་འདྲ་བ་དཀར་དམར་ལ་སོགས་པའི་ཡུ༷ལ་ལྟ༷ར་སྣ༷་ཚོ༷གས་ལ༷། བཟོ༷ད་པའི༷་སེམ༷ས་ཁྱོ༷ད་གན༷ས་མི༷ན་སྨད༷་པའི༷་གན༷ས་ངོ༷་ཚ༷་མི༷་ཤེས༷་ཁྲེལ་བ༷ག་བྲ༷ལ་བ༷་ལ༷། ཐུག༷ས་རྗེ༷འི་གོ༷་སྐབས༷་འཇུ༷ག་པ༷་ག༷་ལ༷་འགྱུར༷། །ཐབ༷ས་མཁ༷ས་མཛ༷ད་པའི༷་ཕྲི༷ན་ལས༷་དེ༷་ཡ༷ང་ནི། །གདུལ༷་བྱའི༷་ལས་རྐྱེན༷་དག༷་ལ༷ས་འབྱུང༷་བར༷་གསུང༷ས་ཏེ། སངས་རྒྱས་ཕལ་པོ་ཆེ་ལས། ཟླ་བའི་དཀྱིལ་འཁོར་ཤར་གྱུར་ཀྱང༌༑ ༑སྣོད་དུ་མ་གྱུར་མི་སྣང་ལྟར། །སངས་རྒྱས་ཐུགས་རྗེའི་ཟླ་བ་ཡང༌། །སྐལ་བ་མེད་གྱུར་མི་སྣང་ངོ༌། །ཞེས་སོ། །
བཞི་པ་རང་གི་ལས་སུ་མ་རྟོགས་པའི་སྐྱེ་བོ་ལ་སྐྱོ་བར་བསྟན་པ།
དེ༷་བ༷ས་ར༷ང་གི༷་ཉེས༷་ཀུ༷ན་ཤེ༷ས་བྱས༷་ཏེ༷། །འཁོ༷ར་བ༷འི་སྡུག༷་བསྔལ༷་སྙིང༷་ན༷ས་དྲ༷ན་བྱ༷ས་ལ༷། །བ༷དག་ད༷ང་འ༷གྲོ་ཀུན༷་སྲི༷ད་ལ༷ས་ཐ༷ར་བྱ༷འི་ཕྱིར༷། །ཞི༷་བ༷འི་ལ༷མ་ལ༷་ཡ༷ང་ད༷ག་འ༷ཛེག་པ༷ར་གྱིས༷། །ད༷་ལྟའི༷་སྡུག༷་བསྔ༷ལ་ཅུང༷་ཟ༷ད་མི༷་བ༷ཟོད་ན༷། །སྲི༷ད་པ༷འི་སྡུག༷་བསྔ༷ལ་མི༷་བཟ༷ད་ཇི༷་ལྟ༷ར་བཟོ༷ད། །དེ༷་ལྟ༷ར་བཤད༷་ཀྱང༷་ཅུང༷་ཟ༷ད་མི༷་སྐྱོ༷་བ། །བདག་སྙིང༷་ལྕགས་ཀྱི༷་ག༷ར་བུ༷་ཆེ༷ན་པོ༷འམ། །རྡོ༷་ཡི༷་ཁམ༷ས་བཞི༷ན་སེམ༷ས་པ༷་མེ༷ད་པ༷ར་མངོ༵ན། །
ལྔ་པ་ལས་ངན་འཁོར་བའི་བག་ཆགས་སྦྱང་དགོས་པར་བསྟན་པ།
འཁོ༷ར་བ༷་མི༷་བཟ༷ད་སྡུག༷་བསྔ༷ལ་ཅ༷ན་ཕུང༷་པོ༷། དེའི་རྒྱུ་རྩ་ཉོན་དྲུག་ཉེ་ཉོན་ཉི་ཤུ་སྟེ་ཉོ༷ན་མོ༷ངས་ཉེ༷་བ༷འི་ཉོན༷་མོ༷ངས་ཀུན༷་ནས་ཉོན༷་མོང༷ས་ཕྱོགས་ཀྱིས་བསྡུས་པ་ནད་དང་གནོད་པ་རྣ༷མ་པ༷་སྣ༷་ཚོགས༷་དུ༷་མ༷འི་འབྱུང༷་ཁུང༷ས་ལ༷། སེམ༷ས་ཤེས༷་སུ༷་ཞིག༷་སྲེད༷་པ༷་འཕེ༷ལ་བ༷ར་བྱེ༷ད། །དེ༷་བ༷ས་མྱུར༷་དུ༷་སྲིད༷་ལ༷ས་རྒྱལ༷་བ༷ར་མཛོ༷ད། །
དོན་གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་སྔོ་བ༑
དེ་དག་གི་རང་བཞིན་དབྱངས་སུ་བསྙད་པའི་དགེ་བ་སེམས་ཅན་ལ་ཕན་པའི་རྒྱུར་བསྔོ་བ་དེ༷་ལྟར༷་བདེ༷་འབྱུང༷་ཆོ༷ས་ཀྱི༷་དག༷འ་སྟོན༷་གྱིས༷་གྲོང༷་ཁྱེར༷་ཁམས་གསུམ༷་གྱི༷་འགྲོ༷་བ༷་ཇི༷་སྙེད༷་ཀུན༷༑ འཕགས་པའི་འབྱོར་པས་བདེ༷་དག༷འི་ཤ༷ས་འཚོ༷་སྣ༷་ཚོ༷གས་སྡུག༷་བསྔལ༷་གྱི༷ས་དུབ༷་པ༷འི་སེ༷མས་ཉིད༷་དེ༷་རིང༷་ང༷ལ༷་སོ༷ས་ཤི༷ག
གཉིས་པ་ལེའུའི་མཚན།
རྫོ༷གས་པ༷་ཆེ༷ན་པོ༷་སེ༷མས་ཉིད༷་ང༷ལ་གསོ༷་ལ༷ས། འཁོ༷ར་བ༷་སྡུག༷་བསྔ༷ལ་གྱི༷་ལེ༷འུ་སྟེ༷་གསུམ༷་པའོ༷།། །།
༈ བཞི་པ་ལས་རྒྱུ་འབྲས་བསམ་པའི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། །དང་པོ་ནི།
དེ༷་ལྟར༷་སྲིད༷་པའི༷་བདེ༷་སྡུག༷་མཐོ༷་དམ༷ན་རྣམ༷ས། །སྔོ༷ན་བས༷གས་ལ༷ས་ལ༷ས་བྱུང༷་བ༷་ཐུབ༷་པས༷་གསུང༷ས། །
གཉིས་པ་ལ་གསུམ་སྟེ། སྲིད་པ་སྒྲུབ་པའི་ལས་དང༌། ཞི་བར་སྦྱོར་བའི་ལས། དེ་གཉིས་ཀྱི་གནས་སྐབས་གཞན་བསྟན་པའོ། །དང་པོ་གསུམ་སྟེ། ལས་ཀྱི་ངོ་བོར་མདོར་བསྟན༑ དེའི་རྟེན་གཞི་བྱེ་བྲག་ཏུ་བཤད། རྟེན་ཆོས་ལས་ཀྱི་རབ་ཏུ་དབྱེ་བའོ། །དང་པོ་མདོར་བསྟན་ནི།
འཁོ༷ར་བ༷ར་འདུ༷་བྱེ༷ད་ལ༷ས་དེ༷་དཀ༷ར་ན༷ག་གཉི༷ས། །དགེ༷་ད༷ང་མི༷་དགེ༷་བ༷ཅུ་བ༷ཅུའི་ར༷ང་བ༷ཞིན་ནོ༷མ། །
གཉིས་པ་རྟེན་གཞི་བྱེ་བྲག་ཏུ་བཤད་པ་ལ་བཅུ་གཉིས། དང་པོ་ཀུན་གཞི་དང་ཚོགས་བརྒྱད་ཀྱི་ངོ་བོར་སྤྱིར་བསྟན་པ།
དེ༷་ཡི༷་རྟེ༷ན་ག༷ཞི་བག་ཆགས་སྣ་ཚོགས་པའི་ཀུན༷་གཞི༷་ངོ་བོ་གཏི་མུག་ཡིན་པས་ལུང༷་མ༷་བསྟ༷ན་ཏེ། དེ་ཡང་འཁོར་འདས་ཀྱི་སྤྱི་གཞི་ལུང་མ་བསྟན་དབྱིངས་དེ་བཞིན་ཉིད། དེའི་ངང་ན་རིག་པ་འདུས་མ་བྱས་པའི་རང་གཞིན་ཡོན་ཏན་ལྷུན་གྲུབ་ཏུ་བརྟེན་པའི་ཆ་ནས་སྦྱོར་བ་དོན་གྱི་ཀུན་གཞིའམ་བདེ་གཤེགས་སྙིང་པོ། དེ་ཉིད་མ་རིག་པས་གཞི་བྱས་དགེ་སྡིག་ཚོགས་བརྒྱད་ཀྱི་རྟེན་གྱི་ཆ་ནས་བག་ཆགས་སྣ་ཚོགས་པ་ཡི་ཀུན་གཞིའམ་ལྷན་ཅིག་སྐྱེས་པའི་མ་རིག་པ། དེ་ནི་སེམས་ཉིད་དག་པ་ལ་བརྟེན་པ་མེད་པའི་ཚུལ་གྱིས་བརྟེན་ཏེ་མཁའ་ལ་སྤྲིན་ལྟར་རོ། །ལམ་བདེན་འདུས་བྱས་ཀྱི་ཆ་ཐམས་ཅད་ཀྱང་བག་ཆགས་སྣ་ཚོགས་པའི་ཀུན་གཞི་ལ་བརྟེན་ནས་དེ་ལ་གནོད་པར་ཡང་བྱེད་དེ་བུད་ཤིང་ལ་བརྟེན་པའི་མེས་དེ་ཉིད་བསྲེགས་པ་བཞིན་ནོ། །དེས་ན་རྣམ་བྱང་བརྟེན་ཚུལ་ལམ་གྱི་རྣམ་བྱང་ཙམ་ལས། དག་པ་མཐར་ཐུག་གི་རྣམ་བྱང་ཆོས་སོ་བདུན་སོགས་འདི་ལ་མི་བརྟེན་ཏེ་སྦྱོར་བ་དོན་གྱི་ཀུན་གཞི་སྙིང་པོའི་ཁམས་ལ་བརྟེན་ནོ། །དེས་ན་བྲལ་གཞི་ནི་ཁམས་སམ་སྙིང་པོ། བྲལ་རྒྱུ་ནི་དེ་སྟེང་གི་དྲི་མ་སྦྱོང་བྱེད་ཐར་པ་ཆ་མཐུན་གྱི་དགེ་བ་ལམ་བདེན། བྲལ་འབྲས་ནི་སྙིང་པོའི་ཡོན་ཏན་རྣམས་མངོན་དུ་གྱུར་པ། བྲལ་བྱ་ནི་བག་ཆགས་སྣ་ཚོགས་པའི་ཀུན་གཞི་ལ་བརྟེན་པའི་ཚོགས་བརྒྱད་བག་ཆགས་དང་བཅས་པ་སྟེ། འདི་དག་གསང་སྔགས་ལྟར་ན་སྦྱང་གཞི་སྦྱོང་བྱེད། སྦྱངས་འབྲས། སྦྱང་བྱ་དང་བཞིར་བཤད་པ་དང་དོན་གཅིག དེས་ན་བག་ཆགས་སྣ་ཚོགས་པའི་ཀུན་གཞི་མེ༷་ལོང་ད༷ང་འདྲ༷་རྟོག༷་མེད༷་ངོ་བོ༷འི༷་སྟེང་༷ཀུན་གཞིའི་ཤེས༷་པ༷་གསལ༷་བ༷་ཡུལ༷་དུ༷་མི༷་རྟོག༷་ཅིང་༷། འཆར༷་གཞི༷་བྱེད༷་པས༷་མེ་༷ལོང་༷དྭངས༷་དང༷་འདྲ༷། དེ༷་ལས་༷གཟུགས༷་སོགས༷་ཡུལ༷་འཛིན༷་དབང་༷ཤེས༷་ལྔ༷་པོ་རང༷་ངོ༷་མི༷་རྟོག༷་མེ༷་ལོང༷་གི་གཟུགས༷་བརྙན༷་བཞི༷ན། དེ༷་རྗེ༷ས་ཡུལ་ངོ་བོ་ཙམ་པ་ཡིད་ལ་ཡུལ་དུག་གསུམ་མཚུངས་ལྡན་དུ་ཤར་བ་ནི་ཉོན་ཡིད་དེ་ག༷ཟུང་འཛི༷ན་ཡུ༷ལ་འབྱེ༷ད་ཤེ༷ས་པ༷་རྣམ༷ས་ཏེ། དེ་ཡང་ལས་སོག་པའི་སྒོ་ནི་ཡིད་ཀྱི་དབང་པོ་དང༌། སྒོ་ལྔའི་རྣམ་ཤེས་རྟེན་དང་བཅས་པའོ༑ ༑སོག་བྱེད་ཉོན་མོངས་པ་ཅན་གྱི་ཡིད་དང༌། དགེ་བར་སེམས་པའི་ཡིད་དང༌། ཡིད་ཤེས་བར་མའོ། །གང་ལ་སོག་ན་ཀུན་གཞིའི་སྟེང་དུ་སོག་གོ །དེ་དག་འཕེལ་འགྲིབ་གོ་འབྱེད་པ་ནི་ཀུན་གཞིའི་རྣམ་ཤེས་སོ། །སྐད༷་ཅིག༷་རྗེས༷་འཐུད༷་དེ༷་ལ༷་འཛིན༷་པ་སྟེ་མིག་ཤེས་ནི་གཟུགས་རྣམ་པར་ཤེས་པའི་ཆ་ཙམ་ཡིན། ཡུལ་ཤེས་པའི་ཆ་ནས་རྣམ་ཤེས་ཞེས་བྱ། ཀུན་གཞིའི་རྣམ་ཤེས་ནི་ཡུལ་མི༷་འཛིན༷། དེའི་རྗེས་ལ་དཔྱོད་པ་ཞིབ་མོ་རྟོག༷་དང༷་གཟུགས་སོགས་ལ་ཞིབ་མོར་མི༷་རྟོག༷་པ་ཡིད་སེམས་ཡིན་པས་ཉོན༷་ཡིད༷་ཡིད༷་ཤེས༷་ཏེ༷། དེ་རྗེས་དཔྱོད་པ་ཞིབ་མོ་ཐམས་ཅད་ནི་འཛིན་པའི་རྟོག་པར་བཤད་དོ། །དེའང་ཡིད་ཀྱིས་སྐད་ཅིག་དང་པོར་ཡུལ་རིག་ཀྱང་དཔྱོད་པས་རྗེས་མ་མཐུད་ན་ལས་མི་སོག་གོ།
གཉིས་པ་དེ་ལ་ལས་སོག་པ་དང་བརྟེན་ཚུལ་བྱེ་བྲག་ཏུ་བསྟན་པ།
དེ༷་ཡང༷་ཆགས༷་རྟོག༷་གཟུང༷་འཛིན་རགས༷་པའི༷་དགེ༷་སྡིག༷་གིས༷་འདོད༷་པར༷་འདུ༷་བྱེད༷་བག༷་ཆགས༷་ཀུན༷་གཞིར༷་བརྟེན༷། གནས་ལུགས་ཀྱིས་མ་ཟིན་པའི་ཏིང་འཛིན་སྣང་ཡུལ་ལ་རྟོག་པ་མ་སྐྱེས་པའི་མི༷་རྟོག༷་གསལ༷་སྣང་༷གཟུགས༷་སུ༷་འདུ༷་བྱེད༷་ལ༷། སྣང་ཡུལ་འགག་པའི་མི༷་རྟོག༷་རྩེ༷་གཅིག༷་གཟུགས༷་མེད༵་བག༷་ཆགས༷་ཀུན་གཞི་ལ་བརྟེན༷། འཁོར༷་བའི༷་རང༷་བཞིན༷་གློ༷་བུར༷་སྒྲིབ༷་པ༷་གཉིས༷། །དུས༷་རྣམ༷ས་ཀུན༷་ཏུ་ཉེ༷་བར༷་བརྟེན༷་པ༷་ཡིན༷། །
གསུམ་པ་ཚོགས་བརྒྱད་ཀུན་གཞི་དང་བཅས་པའི་རང་དུས་ངོས་བཟུང་བ།
ཤེས༷་པ༷་གང༷་དུ༷འང༷་མི༷་རྟོག༷་ཡེངས༷་ཐབ༷ས་ཚེ༷། སྣང༷་ཡུལ༷་མི༷་འཛིན༷་རྩེ༷་གཅིག༷་ཀུན༷་གཞིའི༷་དུས༷་སོ༑ ༑ཡུལ་སྣང་ས་ལེར་མཐོང་དུས་གསལ༷་སྣང༷་གང༷་ལའང༷་དེར༷་འཛིན༷་མི༷་འཇུག༷་པ། ཀུན༷་གཞི༷འི་རྣམ༷་ཤེས༷་དྭངས༷་གསལ༷་གཡོ༷་བ༷་མེད༷། དེའི་ཚེ་ཡུལ་སོ་སོར་གསལ་ལ་རིག་པ་སྒོ༷་ལྔ༷འི་ཡུལ༷་དང༷་རྟོག་དཔྱོད་དག༷ག་སྒྲུབ༷་ཤར་བ་གཟུང༷་འཛིན༷་གྱིས༷་ཡིད་ཀྱི་རྣམ་ཤེས་དང་ཉོན་ཡིད་ཀྱི་སྐབས་སོ། །ཚོགས༷་བདུན༷་ཡུལ༷་ལ༷་རག༷ས་པ༷་རྟོག༷་པ༷་ན༷། །རྣམ༷་ཤེས༷་བདུ༷ན་ཞེས༷་ཉེ༷་བར་བཏག༷ས་པ༷་ཡིན༷། །
བཞི་པ་དེ་གོམས་པས་ཁམས་གསུམ་གྱི་འཁྲུལ་སྣང་འགྲུབ་ཚུལ།
འདི༷་དག༷་གོམས༷་པས༷་ཁམས༷་གསུམ༷་སྲིད༷་པ༷་རུ༷། །སྒོ༷་གསུམ༷་འཁྲུལ༷་ཞིང༷་སྡུག༷་བསྔལ༷་འདུ༷་བྱེད༷་ཡིན༷། །
ལྔ་པ་ཁམས་གསུམ་སོ་སོའི་སར་གང་གཙོ་ངོས་བཟུང་བ།
དེ༷་ཡང༷་འདོད༷་པར༷་ཚོགས༷་བདུན༷་གཙོ༷་བོ༷་ལ༷། །གཟུགས༷་སུ༷་ཀུན༷་གཞི༷འི་རྣམ༷་ཤེས༷་གཟུག༷ས་མེད༷་དུ༷། །མི༷་རྟོག༷་ཀུན༷་གཞི༷་འབ༷འ་ཞིག༷་གཙོ༷་བོར༷་ལྡན༷། །གཞན༷་གཉིས༷་འཁོར༷་གྱི༷་ཚུལ༷་དུ༷་བག༷་ལ༷་ཉལ༷། །རང༷་རང༷་ས༷་དེར༷་ལྡན༷་པ༷་ཤེ༷ས་པ༵༷ར་བྱ༷། །
དྲུག་པ་འདོད་པར་ཉིན་མཚན་ངེས་པའི་ཤེས་པ་ངོས་བཟུང་བ།
འདི༷་ལྟར༷་འདོད༷་ན༷་མཚན༷་མོ༷་ཉལ༷་བའི༷་ཚེ། །ཡུལ༷་ལྔ༷འི་ཤེས༷་པ༷་ཉོན་ཡིད་དང་བཅས་པ་རིམ༷་གྱིས༷་ཡིད༷་ཤེས་དུ༷་ཐིམ༷། དེ༷་ཡང༷་ཀུན་གཞི་རྣམ་ཤེས་དང་དེ་ཉིད་ཀུན༷་གཞིར༷་ཐིམ༷་པས༷་གསལ་ལ་མི༷་རྟོག༷་པ༷་རྩེ༷་གཅི༷ག་སྣང༷་ཡུལ༷་མེད༷་པ་དེའང་རྟོག་པ་གཡོ་བའི་རླུང་རྣམས་དང༌། ཚོགས་བདུན་བརྟེན་པའི་རྩའི་རླུང་རོ་རྐྱང་དུ་ཆུད་ནས་དབུ་མའི་ནང་དུ་འཇུག་པའི་ཚེ་ཀུན་གཞི་སུམ་མཉམ་གྱི་རྣམ་པར་ཤེས་པ་ཞེས་བྱ་སྟེ། རླུང་སུམ་མདོ་གཅིག་ཏུ་མཉམ་པའི་ཕྱིར་རོ། །དེ་ནས་དབུ་མར་ཚུད་དེ་རོ་གཅིག་པ་ཀུན་གཞིའི་དུས་ཏེ་གཉིད་འཐུག་པོར་སོང་སྟེ་རྨི་ལམ་མེད་པའོ། །དེ་ནས་ཀུན་གཞི་ཆོས་དབྱིངས་སུ་ཐིམ་པ་ནི་དབུ་མའི་ནང་ན་འོད་གསལ་མཆོག་མི་འགྱུར་གྱི་རྩ་རགས་པའི་ཁམས་དང༌། རླུང་མི་རྒྱུ་བའི་དྭངས་མ་འོད་ཀྱི་རང་བཞིན་ཡོད་པ་དེར་དབུ་མའི་རླུང་དྭངས་མ་ཤེས་པ་ཉིད་ཚུད་པའི་ཚེ་སྣང་བའི་འོད་གསལ་ཐིག་ལེ་སོགས་དང༌། སྟོང་པའི་འོད་གསལ་སེམས་ཉིད་སྤྲོས་བྲལ་འཆར་པའི༷་ངང༷་དེ༷་ཉིད༷། ཆོས༷་དབྱིངས༷་ཐིམ༷་པས༷་ཕྲ་རགས་ཀྱི་རྟོག་པ་ནུབ་སྟེ་རང༷་བཞིན༷་སྤྲོས༷་དང༷་བྲ༷ལ་བ་དར་ཅིག་འཆར་བས་དེ་ངོས་ཟིན་ན་འཁྲུལ་པ་བཟློག་གོ །སླར༷་ཡང༷་མཆེད༷་པས༷་ཆོས་དབྱིངས་ལས་ཀུན་གཞི། དེ་ལས་ཀུན༷་གཞི༷འི༷་རྣམ༷་ཤེས༷། དེ་ལས༷། ཡི༷ད་ཉིད༷་གཅིག༷་པུ༷་ལངས༷་པས༷་རྨི༷་ལམ༷་སེམས༷་སྣ༷་ཚོགས༷་དག༷ག་སྒྲུབ༷་མེད༷་བཞིན༷་སྣང༷་བར༷་བྱེད༷་དེ་སྲོག་རྩའི་ཡིད་དྲན་པ་རྣམ་རྟེན་གྱི་སྦུབས་མཆེད་པའི་དུས་སོ། །དེ༷་ལས༷་མཆེད༷་པས༷་དེ་ནས་དབང་པོ་སོ་སོ་ལ་བརྟེན་པའི་རྩ་རླུང་ཞུགས་པས་གཉིད༷་སད༷་ཉིན་དུས། ཚོགས༷་དྲུག༷་གི༷་རྣམ༷་ཤེས༷་ཡུལ༷་ལ༷་འཇུག༷་པས༷་ལས༷་འདུ༷་བྱེད༷། ཉིན་༷མཚན༷་ཁོར༷་ཡུག༷་དེ༷་ལྟར༷་སྣང༷་བ༷་ཡིན༷།
བདུན་པ་གཟུགས་ཁམས་རང་སའི་ཤེས་པ་ངོས་བཟུང་བ།
གཟུ༷གས་སུ༷་ར༷ང་ས༷འི་ཤེས༷་པ༷་བསམ༷་གཏན༷་བཞི༷། །ཀུན༷་གཞིའི༷་ཤེས༷་ཉིད༷་ངང༷་དུ་གནས༷་པ༷་ལས༷། །ཡུལ༷་རྣམས༷་འཛིན༷་པའི༷་ཤེས༷་པ༷་ཕྲ༷་མོ༷་རྣམས༷། །སྐབས༷་འགར༷་ཉེ༷་བར༷་འབྱུང༷་གིས༷་ཕལ༷་ཆེར༷་ནི༷། །ཏིང༷་འཛིན༷་གོམ༷ས་པས༷་ཉེ༷་བར༷་གནས༷་པ༷་ཡིན༷། །
བརྒྱད་པ་གཟུགས་མེད་རང་སའི་ཤེས་པ་ངོས་བཟུང་བ།
གཟུགས༷་མེད༷་རང༷་སའི༷་ཤེས༷་པ་ཀུན༷་གཞིའི༷་ངང༷༌། །མཁའ༷་སོགས༷་རྣམ༷་བཞི༷་ཞི་༷གནས༷་རྩེ༷་གཅིག༷་ཏུ༷། །ཉེ༷་བར༷་གནས༷་པས༷་ཤིན༷་ཏུ༷་ཕྲ༷་བ་ཡི༷། །ཚོར༷་བ༷་འདུ༷་ཤེས༷་འདུ༷་བྱེད༷་རྣམ༷་པར༷་ཤེས༷། །མིང༷་བཞི༷འི་ཕུང༷་པོར༷་སེམས༷་ཀྱི༷་རྒྱུད༷་བརྟེན༷་ནས༷། །ཞི༷་གནས༷་རྩེ༷་གཅིག༷་བསྐལ༷་པར༷་མི༷་སད༷་དེ༷། །རྣམ༷་དཔྱོད༷་དགེ༷་བའི༷་ས༷་བོན༷་འདེབས༷་པའང༷་མེད༷། །
དགུ་པ་ཁམས་གོང་མའི་སེམས་ལས་གྲོལ་དགོས་པར་གདམས་པ།
དེ༷་ལྟར༷་བསམ༷་གཏན༷་གཟུགས༷་མེད༷་སེམས༷་དེ༷་ཡང༷༌། །སྔ༷་མའི༷་འབྲས༷་ཡིན༷་ཟད༷་ནས༷་ཚེ༷་འཕོ༷་ལ༷། །ངོ༷་བོ༷་ལུང༷་མ༷་བསྟན༷་ཡིན༷་གཏི༷་མུག༷་ཕྱིར༷། །འཁོར༷་བའི༷་གནས༷་སུ༷་ཕྱིན༷་ཅི༷་ལོག༷་རྒྱུ༷་འབྲས༷། །ཡང༷་ཡང༷་བསྐྱེད༷་ཕྱིར༷་དེ༷་ལས༷་ཐར༷་དགོས༷་སོ༷། །
བཅུ་པ་འདོད་པར་ལས་ཁྱད་པར་ཅན་གྱི་བསགས་བྱང་དགོས་པར་གདམས་པ།
འདོད༷་པའི༷་སེམས༷་དེ༷་གོམས༷་ཚུ༷ལ་ཇི༷་བཞིན༷་ཉིད༷་རགས་པ་ཡིན། ལས་ཀྱི་ས་ཡིན། ཆོས་སྤྱོད་པའི་སྣོད་ཁྱད་ཅན་ཡིན༷་ཕྱིར༷་མཐོ༷་དམན༷་ཐར༷་པའི༷་རྒྱུ༷་ཡང༷་བྱེད༷།
བཅུ་གཅིག་པར་འདོད་པར་ཉིན་དུས་ཀྱི་ཤེས་པའི་ཆ་དབྱེ་བ།
ཉིན༷་དུས༷་ཕལ༷་ཆེ༷ར་ཚོགས༷་བདུན༷་ཤེས༷་པ༷་གཙོ༷། །གཞན༷་གཉིས༷་ངོ༷་བོ༷་གཅིག༷་པའི༷་འཁོར༷་དུ༷་ཡོད༷། །དེ༷་ཡང༷་གཟུགས༷་འཛིན༷་པའམ་མཐོང་བའི་ཆ་མིག༷་གི༷་རྣམས༷་ཤེས༷་ཏེ༷། དེར༷་གསལ༷་རྟོག༷་བྲ༷ལ་གྱི་ཤེས་པ་གསལ་ཆ༷་ནི༷་ཀུན༷་གཞིའི༷་རྣམ་ཤེས༷། དེ་༷ཡི༷་མི༷་རྟོག༷་པའི་ཆ༷་ཉིད༷་ཀུན༷་གཞིའོ༷། །ལྷག༷་མ༷་སྒྲ་ཐོས། རོ་མྱོང༌། རེག་བྱ་རེགདྲན་པའི་ཡུལ་ལ་ཡིད་ཀྱིས་རིག་པའི་རྣམ་ཤེས་སོགས་དྲུག༷་ཀྱང༷་དེ༷་བཞིན༷་ཤེས༷་པར༷་བྱ༷།
བཅུ་གཉིས་པ་འདོད་པར་ཉིན་མཚན་གྱི་ཤེས་པ་ལ་ངོ་བོ་གཅིག་པའི་གནས་སྐབས་བསམ་པ།
གཉིད༷་དུ༷་རྩེ༷་གཅིག༷་རྨི༷་ལམ༷་སད༷་དུས༷་ན༷། །ཀུན༷་གཞི༷་ཀུན༷་གཞིའི༷་རྣམ༷་ཤེས༷་ཡིད༷་དང༷་ནི༷། །ཚོགས༷་དྲུག༷་རིམ༷་བཞིན༷་གཉིད་འཐུག་གི་ཚེ་ཀུན་གཞི་གཅིག༷་དང་༷རྨི་ལམ་གྱི་དུས་ཀུན་གཞི་རྣམ་ཤེས་དང༌། ཡིད་ཤེས་གཉིས༷་ངོ་བོ་གཅིག༷་པ་དང༷༌། སད་དུས་ཚོགས་བརྒྱད་ཐམས༷་ཅད༷་ངོ༷་བོ༷་གཅིག༷་པའི༷་དུས༷་སུ་ཤེས༷་བྱ༷།
གསུམ་པ་རྟེན་ཆོས་ལས་ཀྱི་རབ་ཏུ་དབྱེ་བ་ལ་གསུམ། རྩ་བའི་ལས་མདོར་བསྟན། དེའི་བསྐྱེད་པའི་ལས་དངོས་རྒྱས་པར་བཤད། སྐབས་ཀྱི་དོན་བསྡུ་བའོ། །དང་པོ་རྩ་བའི་ལས་ནི།
དེ་ལ་རྟེན༷་པའི་ཆོ༷ས་ལས༷་ཀྱི༷་རྩ༷་བ༷་སེམས་ཉིད་འོད་གསལ་བའི་རང་ངོ་མ༷་རིག༷་པ༷་གཟུང་འཛིན་གྱི་རྩལ་ངོ༷་བོ༷་འདོ༷ད་ཆག༷ས་ཞེ༷་སྡང་༷གཏི༷་མུག༷་གསུམ༷། དེས༷་བསྐྱེད༷་སྲིད༷་པར༷་འདུ༷་བྱེད༷་དགེ་མི་དགེའི་ལས་དཀར༷་ནག༷་གཉིས༷་ཏེ།
གཉིས་པ་དེས་བསྐྱེད་པའི་ལས་ལ་གཉིས། མི་དགེ་བ་བཅུ་དང༌། དགེ་བ་བཅུའོ། །དང་པོ་མི་དགེ་བཅུ་ལ་གཉིས་ཏེ། རང་བཞིན་དང་འབྲས་བུའོ། །རང་བཞིན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་མདོར་བསྟན་པ་ནི།
འཁོར༷་བར༷་མཐོ༷་རིས་ནས་དམན༷་སར་ལྟུང༷་ཞིང་སྡུག་བསྔལ་འབའ་ཞིག་བསྐྱེད་ཕྱིར༷་མི་དགེ༷་བ༷་སྟེ། དབྱེ༷་ན༷་བ༵ཅུ་ཉིད༷་སོ༷་སོ༷ར་སྣང༷་བ༷་ཡིན༷། །མི༷་དགེའི༷་ལས༷་བཅུ་ལུས༷་གསུམ༷་ངག༷་གི༷་བཞི༷། །ཡིད༷་གསུམ༷་རིམ༷་བཞིན༷་སོ༷་སོར༷་དབྱེ༷་བ༷་ནི༷། །
གཉིས་པ་རྒྱས་པར་བཤད་པ་ལ་གསུམ། དང་པོ་ལུས་ཀྱི་ལས་གསུམ་ནི།
སྲོག༷་གཅོད༷་བསམ༷་བཞིན༷་མ༷་ནོར༷་གཞན༷་བསད༷་ལ༷། །ཕྱོགས༷་མཐུན༷་རྡེག༷་འཚོག༷་ལ༷་སོགས༷་སྲོག༷་ལ༷་འཚེ། །མ༷་བྱིན༷་ལེན༷་པ༷་གཞན༷་ནོར༷་བརྐུ༷་བ་སྟེ༷། །ཕྱོགས༷་མཐུན༷་མཐུན་པའི་རིམ་གྲོ་བསྟེན་པ་སོགས་གཡོ༷་སྒྱུས༷་ཕ༷་རོལ༷་ནོར༷་ལ༷་ལེན༷། འདོ༷ད་ལོ༷ག་གཞ༷ན་གྱི༷ས་བད༷ག་བཟུང༷་ཉེ་དུ། དབང་པོའི་སྒོ་གཞན་གནས་དང་དུས་མི་རུང་བ་ཉི༷ད་ལ༷་སྤྱོ༷ད། །ཕྱོག༷ས་མཐུན༷་ལག་པ་སོགས་གཞན་གྱིས་བགྲོད་{བསྒྲོད༷}བྱ་མི༷ན་པར་རྩོལ༷་སོག༷ས་འཁྲིག༷་པ༷འི་ཆོ༷ས།
གཉིས་པ་ངག་གི་ལས་བཞི།
བརྫུན༷་ཚིག༷་འ༷དུ་ཤེས༷་གཞ༷ན་བསྒྱུར༷་ཚིག༷་དོན་གོ༷ །ཕྱོག༷ས་མཐུན༷་དྲ༷ང་སོ༷གས་གཞ༷ན་སེ༷མས་སླུ༷་བ༷་ཉིད༷་དེ་དྲང་པོར་བརྗོད་པས་ཕ་རོལ་བསླུ་བར་མཐོང་ནས་དེ་བརྗོད་པའོ། །ཕྲ་མ༷་ཕ༷་རོལ༷་འབྱེད༷་ཚི༷ག་སྨྲ༷་བ༷་སྟེ༷། །ཕྱོག༷ས་མཐུ༷ན་གཞ༷ན་ཚིག༷་གཞ༷ན་ཟློས༷་མི༷་མ༷ཐུན་བྱེད༷། །ང༷ག་འཁྱལ༷་བསྟན༷་བཅོས༷་ངན་ད༷ང་བྲེ༷་མོ༷འི་གཏམ༷། །ཕྱོག༷ས་མཐུན༷་འབྲེ༷ལ་མེད༷་བརྗོ༷ད་སོག༷ས་ཆོ༷ས་མི༷ན་གཏམ༷། །ཚིག༷་རྩུབ༷་ཕ༷་རོ༷ལ་ཞེ༷ར་འདེ༷བས་རྩུབ༷་མོ༷འི་ཚིག༷ ༑ཕྱོག༷ས་མཐུ༷ན་འཇ༷མ་སོག༷ས་གཞན༷་ཡི༷ད་མི༷་བདེ༷འི་གཏམ༷། །
གསུམ་པ་ཡིད་ཀྱི་ལས་གསུམ།
བརྣ༵བ་སེ༷མས་གཞ༷ན་འབྱོར༷་མི༷་བཟོ༷ད་བད༷ག་གིར༷་བྱེད༑ ཕྱོག༷ས་མཐུན༷་ཕ་རོལ་པོ་ལ་ཁྲོ་བཞིན་པས་ཐོ༷ས་སོ༷གས་ཕ༷་རོ༷ལ་དཔ༷ལ་ལ༷་བརྐམ། གནོ༷ད་སེ༷མས་གཞན༷་ལ༷་གནོ༷ད་འཚེ༷ས་ཞེ༷་སྡ༷ང་ཞི༷ང༌། །ཕྱོག༷ས་མ༷ཐུན་ཕ༷ན་པ༷ར་མི༷་འདོ༷ད་ཁྲོ༷་བ༷འི་སེམ༷ས། །ལོ༷ག་ལྟ༷་རྟག༷་ཆད༷་རྒྱུ༷་འབྲས༷་མེ༷ད་པ༷ར་བལྟ༷། །ཕྱོག༷ས་མཐུ༷ན་ཆོས་དང་གང་ཟག་ལ་སྒྲོ༷་སྐུར༷་འདེ༷བས་སོ༷གས་ཕྱིན༷་ཅི༷་ལོ༷ག
གཉིས་པ་འབྲས་བུ་ལ་གསུམ། མདོར་བསྟན། རྒྱས་པར་བཤད། དོན་བསྡུ་བའོ། །དང་པོ་མདོར་བསྟན་ནི།
ཡུལ༷་ད༷ང་ཀུ༷ན་སློ༷ང་བས༷མ་སྦྱོར༷་ང༷ན་པ༷་ཡི༷ས། །མི༷་དགེ༷འི་ལ༷ས་བ༷ཅུ་སྤྱད༷་པའི༷་འ༷བྲས་བུ༷་ནི༷། །རྣམ༷་སྨི༷ན་རྒྱུ༷་མཐུ༷ན་དབ༷ང་ད༷ང་མན་ངག་གིས་བསྟན་པའི་བྱེད༷་པ༷་བཞི༷།
གཉིས་པ་ལ་ལྔ། དང་པོ་རྣམ་སྨིན་གྱི་འབྲས་བུ།
ལ༷ས་བཅུ༷་ཆུང༷་ངུས༷་དུད༷་འགྲོ༷་འབྲིང༷་ཡི༷་དྭ༷གས༑ ༑ཆེ༷ན་པོས༷་དམྱལ༷་བ༷ར་སྡུག༷་བསྔ༷ལ་རྣ༷མ་སྨི༷ན་འབྲས༷། །
གཉིས་པ་བྱེད་པ་རྒྱུན་མཐུན།
རྒྱུ༷་མ༷ཐུན༷་གཉིས༷་ལ༷ས་ག༷ང་བྱེ༷ད་དེ༷ར་སྐྱེ༷་བ༷། །བྱེད༷་པ༷་རྒྱུ༷་མཐུ༷ན་འབྲས༷་བུ༷་ལ༷གས་པ༷ར་གསུང༷ས། །
གསུམ་པ་མྱོང་བ་རྒྱུ་མཐུན།
མཐོ༷་རི༷ས་ཐོ༷བ་ན༷འང་ཚེ༷་ཐུང༷་ན༷ད་མ༷ང་ཞི༷ང༌། །ཡོ༷་བྱད༷་མི༷་འབྱོར༷་དགྲ་ད༷ང་ཐུ༷ན་མོ༷ང་འགྱུར༷། །ཁྱིམ༷་ཐ༷བ་མི༷་མཛེ༷ས་དགྲ༷་ཟླར༷་འགྱུར༷་བ༷་དང༷༌། །ལས་བརྒྱ་པ་ལས༑ ཁྱིམ་ཐབ་ཡིད་དུ་མི་འོང་ཞིང༌། །གཞན་དང་ཐུན་མོང་དུ་འགྱུར་རོ། །ཞེས་སོ། །སྐུར༷་བ༷་མ༷ང་ལ༷་གཞ༷ན་གྱིས༷་སླུ་བ༷་ད༷ང༌། །གཡོ༷ག་འཁོ༷ར་མི༷་འདུམ༷་འཁོ༷ར་གཡོ༷ག་ང༷ན་པ༷་ད༷ང༌༑ ༑མི༷་སྙན༷་ཐོ༷ས་ད༷ང་འཐ༷བ་མོ༷འི་ཚིག༷་ཏུ་འ༷གྱུར༷། །ཚིག༷་བཟུ༷ང་མི༷་འོ༷ས་མ༷་ངེ༷ས་སྤོབ༷ས་པ༷་ད༷ང༌། །ཆོ༷ག་མི་ཤེས༷་དང་འདོ༷ད་པ༷་ཆེ༷་བ༷ར་འགྱུར༷། །ཕ༷ན་པ༷་མི༷་ཚོ༷ལ་གཞ༷ན་གྱིས༷་གནོ༷ད་པ༷འི་གནས༷། །ལྟ༷་བ༷་ངན༷་དང༷་གཡོ༷་སྒྱུ༷་ཆེ༷་བ༷་སྟེ༷། །དེ་ཡང་མི༷་དགེ༷་བཅུ༷་ལ༷་རིམ༷་བཞིན༷་གཉིས༷་གཉིས༷་ལྡན༷། མྱོང༷་བ༷་རྒྱུ༷་མཐུན༷་འབྲས༷་བུ༷་ལགས༷་པར༷་གསུངས༷། །
བཞི་པ་དབང་འབྲས།
དབང༷་གི༷་འབྲས༷་བུ༷་ཕྱི༷་རོལ༷་ཡུལ༷་ལ༷་སྨིན། །དེ༷་ཡང༷་མ༷་དག༷་གཞན༷་དབང༷་གནས༷་སྐབས༷་འདིར༷། །སྲོག༷་བཅད༷་པས༷་ནི༷་ས༷་ཕྱོགས༷་གཟི༷་བརྗིད༷་ཆུང༷། །སྨ༷ན་ཤིང༷་ལོ༷་འབྲས༷་མེ༷་ཏོག༷་བཟའ༷་བཏུང༷་སོགས༷། །མཐུ༷་ཆུང༷་འཇུ་དཀའ༷་ཚེ༷་ལ༷་བར༷་དུ༷་གཅོད༷༑ ༑མ༷་བྱིན༷་ལེན༷་པས༷་ལོ༷་ཐོག༷་འབྲས༷་མི༷་སྨིན༷། །སད༷་སེར༷་མུ༷་གེས༷་འཇིགས༷་པའི༷་ཡུལ༷་དུ༷་སྐྱེ༷། །ལོག༷་པར༷་གཡེ༷མ་པས༷་བཤང༷་གཅི༷་འདམ༷་རྫབ༷་ཁྲོ༷ད། །ལྗ༷ན་ལྗིན༷་མི༷་གཙང༷་དྲི༷་ང༷་སྐྱེ༷་བའི༷་ཡུལ༷། །དོག༷་ཅིང༷་ཉམ༷་ང༷་ཉམ༷ས་མི༷་དགའ༷་བར༷་སྐྱེ། །བརྫུན༷་གྱིས༷་ཡུལ༷་རྣམས༷་མི༷་མཐུན༷་འཇིག༷ས་དང༷་བཅས༷། །འབྱོར༷་པ་གཡོ༷་ཞིང༷་གཞན༷་གྱིས༷་སླུ༷་བར༷་སྐྱེ༷། །ཕྲ༷་མས༷་ས༷་ཕྱོགས༷་བགྲོད༷་དཀའ༷་མཐོ༷་དམན༷་ཅན༷། །ངམ༷་གྲོག༷་གཡང༷་ས༷་གཅོང༷་རོང༷་ལ༷་སོགས༷་པ༷། །རེག༷་ན༷་མི༷་བདེ༷་སྣ༷་ཚོགས༷་ཡུལ༷་དུ༷་སྐྱེ༷། །རྩུབ༷་མོས༷་སྡོང༷་དུམ༷་རྡོ༷་གསེ༷ག་ཚེར་མ༷་དང༷། །རྡུལ༷་དང༷་ཉལ༷་ཉིལ༷་འབྲས༷་ངན༷་རྩུབ༷་པ༷་དང༷། །ཚ༷་སྒོ་༷ལ༷་སོགས༷་མི༷་དགེ༷འི་ཡུལ༷་དུ༷་སྐྱེ༷། །བཀྱལ༷་བས༷་ལོ༷་འབྲས༷་མི༷་སྨིན་དུས༷་ཚིགས༷་ལོག༷ །རིང༷་དུ༷་མི༷་བརྟ༷ན་མི༷་གནས༷་ཡུལ༷་དུ༷་སྐྱེ༷། །བརྣ༷བ་སེམས༷་འབྲས༷་སོག༷ས་ཉུང༷་ཞིག༷་སྦུན་པ༷་མང༷། །བཟང༷་པོའི༷་དུས༷་ཚིགས༷་འགྱུར༷་བ༷་མཐོང༷་བར༷་སྐྱེ༷༑ ༑གནོད༷་སེམས༷་ལོ༷་ཐོག༷་འབྲས༷་བུ༷་ཚ༷་ཞིང༷་ཁ༷། །རྒྱ༷ལ་པོ༷་ཆོམ༷་རྐུ༷ན་མི༷་རྒོད༷་སྦྲུལ༷་ལ༷་སོག༷ས། །ར༷ང་བཞི༷ན་གནོ༷ད་པ༷་མ༷ང་བའི༷་ཡུ༷ལ་དུ༷་སྐྱེ༷། །ལོ༷ག་ལྟས༷་རི༷ན་ཆེན༷་འབྱུང༷་ཁུ༷ངས་མི༷་ལྡན༷་ཞིང༷༌། །སྨ༷ན་ཤིང༷་མེ༷་ཏོག༷་འབྲ༷ས་བུ༷་ཉུ༷ང་བ༷་ད༷ང༌། །སྐྱབ༷ས་ད༷ང་སྐྱོབ༷་པ༷་དཔུ༷ང་གཉེན༷་མེད༷་པ༷ར་སྐྱེ༷། །
ལྔ་པ་སྐྱེས་བུ་བྱེད་འབྲས།
སྐྱེས༷་བུ༷་བྱེད༷་པ༷འི་འབྲ༷ས་བུ༷་མི་དགེ༷་བ༷། །ག༷ང་བྱ༷ས་དེ༷་ཉིད༷་འཕེ༷ལ་བྱ༷ས་སྡུག༷་བསྔ༷ལ་བསྐྱེད༷། །
གསུམ་པ་དོན་བསྡུ་བ།
མདོ༷ར་ན༷་ར༷ང་བཞིན༷་མི༷་དགེ༷་བ༷ཅུ་པོ༷་རྣམ༷ས། །དུ༷ག་ད༷ང་འདྲ༷་སྟེ་གང༷་གིས༷་ལོང༷ས་སྤྱད༷་པ༷། །ཆེ༷་འབྲིང༷་ཆུ༷ང་ངུ༷ས་སྡུ༵ག་བསྔ༷ལ་ཆེ༷ར་བསྐྱེད༷་པ༷ས། །དགྲ༷་བཞིན༷་ར༷བ་ཏུ༷་སྤ༷ང་ལ༷་འབ༷ད་འཚ༷ལ་ལོ༷། །
གཉིས་པ་དགེ་བ་བཅུའི་ལས་ལ་གཉིས། དང་པོ་ངོ་བོ་སྤྱིར་བསྟན་པ།
མཐོ༷་རིས༷་འཕེ༷ན་པ༷་དགེ༷་བའི༷་ལ༷ས་བཅུ༷་ཡ༷ང༌། མི་དགེ་བཅུ་ལས་ལོག་ཙམ་གྱིས་དགེ་བཅུར་མི་འགྱུར་ཏེ། རྒྱུད་བསྡམས་པ་མེད་པའི་ཕྱིར། དེས་ན་མི༷་ད༷གེ༷་བཅུ༷་སྤོང༷་བའི་སེ༷མས་པ༷་དགེ༷་བ༷་བཅུ་ཡིན་སྟེ༷། སྲོག༷་མི༷་གཅོད༷་ད༷ང་མ༷་བྱིན༷་ལེ༷ན་པ༷་སྤང༷ས། །ལོ༷ག་པ༷་མི༷་གཡེ༷མ་བརྫུན༷་ད༷ང་ཕྲ༷་མ༷་སྤོང༷༌། །ང༷ག་འཁྱལ༷་ཚིག༷་རྩུབ༷་མི༷་སྨྲ་བརྣ༷བ་སེ༷མས་མེ༷ད། །གནོ༷ད་སེམ༷ས་ལོ༷ག་ལྟ༷་རི༷ང་དུ་སྤ༷ངས་པ༷་སྟེ༷། །
གཉིས་པ་འབྲས་བུ་བྱེ་བྲག་ཏུ་བསྟན་པ།
ཆུང༷་ངུ༷ས་མི༷་ད༷ང་འབྲིང༷་གི༷ས་འདོ༷ད་པ༷འི་ལྷ༷༑ ༑ཆེན༷་པོ༷ས་བས༷མ་གཏན༷་གཟུག༷ས་མེད༷་ཏིང༷་འཛི༷ན་འབྲེལ༷། །གོང༷་མ༷འི་ཁ༷མས་གཉིས༷་བདེ༷་བ༷་འཛི༷ན་པ༷ར་བྱེད༷། །འབྲས༷་བུ་བཞི༷་སྟེ༷་སྔ༷ར་གྱི༷་ལྡོག༷་པའི༷་དཔེ༷ས། །དགེ༷་བཅུའི༷་འབྲས༷་བུ༷་མཐོ༷་རི༷ས་ཤེས་པ༷ར་བྱ༷། །
གསུམ་པ་སྐབས་ཀྱི་དོན་བསྡུ་བ།
དེ༷་ལྟར༷་དགེ༷་བ༷་བསོ༷ད་ནམ༷ས་ཆ༷་མཐུ༷ན་བཅུས༷། །བདེ་འགྲོ༷ར་འཕེ༷ན་ཞིང༷་ར༷ང་བཞིན༷་མི༷་དགེ༷་བཅུས༷། །ང༷ན་འགྲོ༷ར་ལྟུང༷་བའི༷་རྒྱུ༷་འབྲ༷ས་དཀ༷ར་ན༷ག་ལ༷ས། །བླང༷་དོ༷ར་བྱེད༷་པ༷་འཇི༷ག་རྟེན༷་དགེ༷་བའི༷་ལ༷མ། །ལྷ༷་མི༷འི་ཐེ༷ག་པ༷་ལ༷གས་པ༷ར་ཐུབ༷་པ༷ས་གསུ༷ངས་ཏེ་སྙིང་པོ་མཆོག་ལས། ལྷའི་ཐེག་པ་བསམ་གཏན་བཞི་དང༌། གཟུགས་མེད་པ་བཞི་དང༌། མིའི་ཐེག་པ་དགེ་བ་བཅུ་སྟེ། འདི་ནི་ལེགས་པའི་ཆོས་རྣམས་ཀྱི་རྟེན་དུ་གྱུར་པའོ། །ཞེས་སོ། །དགེ་བཅུ་འདི༷ས་ནི༷་ཕྱི༷་མ༷ར་བདེ༷་འགྲོ༷་བ༷སྒྲུབ་པ༷ས་ན༷། ཐར༷་པ༷འི་རྟེན༷་དུ༷་ཡ༷ང་ད༷ག་གཞ༷ག་པ༷ར་མཛ༷ད། ལེགས་པའི་ཆོས་ཀྱི་རྟེན་འདི་ལེ༷གས་ལྡན༷་འགྲོ༷་བ༷་རྣམ༷ས་ཀྱིས༷་བསྟེན༷་པ༷ར་མཛོ༷ད།
གཉིས་པ་ཞི་བར་སྦྱོར་བའི་ལས་ལ་གསུམ། ལས་ཀྱི་ངོ་བོ་སྤྱིར་བསྟན་པ། དེའི་རྟེན་གཞི་བྱེ་བྲག་ཏུ་བཤད། རྟེན་ཆོས་ལས་ཀྱི་དབྱེ་བ་ངེས་པའོ། །དང་པོ་ལས་ཀྱི་ངོ་བོ་ལ་གཉིས། དང་པོ་ངོ་བོ་དངོས་བསྟན་པ།
ཐ༷ར་པ༷འི་དགེ༷་མཆོ༷ག་འཁོ༷ར་བ༷་རི༷ང་དུ༷་བྱེད༷། །དེ༷་ཡ༷ང་སྲིད༷་པར༷་འདུ༷་བྱེད༷་མཐོ༷་དམ༷ན་ལ༷ས། །དཀ༷ར་ན༷ག་གཉི༷ས་ཀ༷་ལ༷ས་འད༷ས་ཞི༷་ལ༷་གཞོ༷ལ། །ཐ༷ར་པའི༷་ཆ༷་མཐུན༷་ལ༷་སོ༷གས་ཟ༷ག་མེ༷ད་རྒྱུ༷། །དགེ༷་བ༷་བཅུ༷་ད༷ང་བས༷མ་གཏན༷་གཟུ༷གས་མེ༷ད་ད༷ང༌༑ ༑ཕ༷་རོ༷ལ་ཕྱིན༷་དྲུག༷་ལ༷་སོ༷གས་ལ༷མ་ལྔ༷ས་བསྡུ༷ས། །དེ༷་ཡ༷ང་ག༷ང་ཟ༷ག་ཆོ༷ས་བད༷ག་མེ༷ད་རྟོག༷ས་ན༷ས། །ཐ༷བས་ད༷ང་ཤེས༷་ར༷བ་ཟུང༷་འབྲེལ༷་དགེ༷་བ༷་ཡིས༷། །སྲིད༷་ཞི༷ར་མི༷་གནས༷་འགྲོ༷་བའི༷་དོ༷ན་བྱེད༷་ཅིང༷༌། །རྒྱལ༷་བ༷འི་གོ༷་འཕ༷ང་མཐ༷འ་ཡ༷ས་བསྒྲུབས༷་པས༷་ན༷། །རྣལ༷་འབྱོར༷་དགེ༷་བ༷་འཇི༷ག་རྟེན༷་ཀུན༷་ལ༷ས་འད༷ས། །
གཉིས་པ་དེ་ཉིད་སྒྲུབ་ཚུལ་བསྟན་པ།
དེ༷་ཡ༷ང་སྦྱིན་སོགས་ལྔ་དམི༷གས་བཅས༷་བསོད་ན༷མས་ཀྱི་ཚོ༷གས་ཡི༷ན་ལ༷། ཤེས་རབ་དམི༷གས་མེད༷་ཡེ༷་ཤེས༷་ཚོགས༷་ཏེ༷་ཟུང༷་འབྲེལ༷་གྱིས༷་སྒྲིབ༷་གཉིས༷་སྦྱངས༷་ནས་སྐུ༷་གཉི༷ས་མངོ༷ན་དུ༷་བྱེ༷ད། དེ༷་ཡ༷ང་ས་མཚམས་ཀྱི་ཟག་བཅས་ཟག་མེད་ཆོས་མཆོག་མན་སོ༷་སོ༷འི་སྐྱེ་བོ༷འི་ཟ༷ག་བཅ༷ས་ཏེ༷། དེ་ཡན་འཕ༷གས་པ༷འི་ཟ༷ག་མེད༷། མཉ༷མ་བཞག་ཟག་མེད། རྗེས༷་ཐོབ་ཟག་བཅས་ཏེ་སྤྱོད༷་ཡུ༷ལ་ཅ༷ན་ལམ་ཟག་བཅས་ཟག་མེད་གཉིས། ཕར་ཕྱིན་ལྔ་ཟག་བཅས། ཤེས་རབ་ཟག་མེད་ཉིད་དགེ་བ་ཟག་བཅས་ཟག་མེད་དོ། །རི༷མ་བཞིན༷་སྤྱད༷་པ༷ས་ཐ༷ར་པ༷་ཐོ༷བ་པ༷་ཡི༷ན། །
གཉིས་པ་རྟེན་གཞི་ནི།
ཐར་ཆ་བྲལ་རྒྱུས་བསྡུས་པ་བག་ཆགས་སྣ་ཚོགས་པའི་ཀུན་གཞི་ལ་བརྟེན་པ། དེའི་བྲལ་འབྲས་རིགས་སམ་སྙིང་པོ་ལ་བརྟེན་པའི་ཚུལ་ནི་ཐ༷ར་པ༷་དགེ༷་བའི༷་རྟེན༷་ནི༷་རི༷གས་ཡི༷ན་ལ༷། དེ༷་ཡ༷ང་སེམ༷ས་ཀྱི༷་ར༷ང་བཞི༷ན་འོ༷ད་གས༷ལ་བ་རང་བཞིན་གྱི་དྲི༷་མེ༷ད་སངས་རྒྱས་ཀྱི་ཁ༷མས་ཏེ༷་ར༷ང་བཞིན༷་གན༷ས་པ༷འི་རི༷གས་ཏེ། དེའང་སེམས་ཅན་གྱི་དུས་ན་སེམས་ཀྱི་ཆོས་ཉིད་ལ་སྣང་ཆ་ནས་གཟུགས་སྐུའི་ཡོན་ཏན་དང༌། སྟོང་ཆ་ནས་ཆོས་སྐུའི་ཡོན་ཏན་རྫོགས་པར་ལྡན་ཡང༌། དྲི་མས་བསྒྲིབས་པས་མངོན་སུམ་དུ་མི་གསལ་བའི་ཕྱིར་ཁམས་སམ་རིགས་ཞེས་བཏགས་ཤིང༌། སངས་རྒྱས་པའི་ཚེ་དྲི་མ་ཐམས་ཅད་བྲལ་བས་བྱང་ཆུབ་ཅེས་བརྗོད་ཀྱང༌། ངོ་བོ་སེམས་ཉིད་ཀྱི་ནུས་པ་རྫོགས་པར་སྣང་མི་སྣང་ཙམ་ལས། དང་པོ་སེམས་ཅན་གྱི་དུས་ན་མེད་པའི་ཡོན་ཏན་ཕྱིས་གསར་དུ་བསྐྱེད་པར་འདོད་པ་ནི་མ་ཡིན་ཏེ་འཕོ་འགྱུར་མེད་པའི་ཕྱིར་རོ། །དེས་ན་ཚོགས་གཉིས་དང་སྐུ་གཉིས་བསྐྱེད་བྱ་སྐྱེད་བྱེད་ཀྱི་རྒྱུ་འབྲས་མིན་ཏེ། རིགས་གཉིས་རིམ་བཞིན་སྐུ་གཉིས་ཀྱི་བྲལ་རྒྱུ་ཡིན་པས། དེ༷་ཡི༷་སྣང༷་ཆ༷་སྐུ༷་གཉི༷ས་དཔེ༷་རྣ༷མ་དགུ༷། །སྙིང༷་རྗེ༷འི་ར༷ང་བཞི༷ན་ཡེ༷་ན༷ས་གན༷ས་པ༷་ནི༷། །དྲི་མ་སྦྱངས་ནས་ཡོན་ཏན་རྒྱས་པར་མངོན་པས་རྒྱས༷་འགྱུར༷་རི༷གས་ཞེ༷ས་བདེ༷་བ༷ར་གཤེ༷གས་པ༷ས་གསུ༷ངས་ཏེ་བཀའ་ཐ་མ་ངེས་པ་དོན་གྱི་མདོ་སྡེ་སངས་རྒྱས་ཀྱི་གསང་བ་ཆེན་པོ་ཇི་ལྟ་བ་བཞིན་མངོན་སུམ་དུ་སྟོན་པ། གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་དང༌། དཔལ་ཕྲེང་སེངྒེའི་ང་རོ་སྒྲས་ཞུས། བུ་མོ་རིན་ཆེན་གྱིས། ལྷ་མོ་དྲི་མ་མེད་པས་ཞུས། སོར་ཕྲེང་ཅན་གྱི་མདོ་དང༌། མྱང་འདས་ཆེན་པོ་དང༌། བྱམས་ཞུས་དང༌། དེ་བཞིན་གཤེགས་པའི་སྙིང་པོའི་མདོ་སོགས་ནས། གྱད་ཀྱི་དཔྲལ་བའི་ནོར་བུའི་དཔེ་དང༌། སྟོང་གསུམ་དར་ཡུག་གི་དཔེ་དང༌། རྒྱུད་བླར། སངས་རྒྱས་པད་ངན་སྦྲང་རྩི་སྦྲང་མ་དང༌། །སྦུན་ལ་སྙིང་པོ་མི་གཙང་ནང་ན་གསེར། །ས་ལ་གཏེར་དང་སྨྱུག་སོགས་འབྲས་ཆུང་དང༌། །གོས་ཧྲུལ་ནང་ན་རྒྱལ་པའི་སྐུ་དང་ནི། །བུད་མེད་ངན་པའི་ལྟོ་ན་མི་བདག་དང༌། །ས་ནང་རིན་ཆེན་གཟུགས་ཡོད་ཇི་ལྟ་བར། །གློ་བུར་ཉོན་མོངས་དྲི་མས་བསྒྲིབས་པ་ཡི། །སེམས་ཅན་རྣམས་ལ་དེ་བཞིན་ཁམས་འདི་གནས། །ཞེས་དཔེ་དགུ་དང༌། ཀླུ་སྒྲུབ་ཀྱིས་སེམས་ཀྱི་རྡོ་རྗེའི་བསྟོད་པར། ས་ཡི་དཀྱིལ་ན་ཡོད་པའི་ཆུ། །དྲི་མ་མེད་པར་གནས་པ་ལྟར། །ཉོན་མོངས་ནང་ན་ཡེ་ཤེས་ཀྱང༌། །དེ་བཞིན་དྲི་མ་མེད་པར་གནས། །ཞེས་དང་གཞན་ཡང་རྡོ་ཁམས་གསེར་དང་བུམ་ནང་མར་མེ་སོགས་དཔེ་དུ་མས་བསྟན་པ་དང༌། དེ་ཉིད་ཕལ་གྱིས་རྟོགས་དཀའ་བའི་དཔེ། དམུས་ལོང་གིས་མར་གྱི་ཁ་དོག་དྲིས་པ་དང་གླང་པོ་ཆེའི་གཟུགས་ལ་རྟོག་པའི་དཔེ་དང༌། རིམ་གྱིས་འཕགས་པ་རྣམས་ཀྱིས་མཐོང་བའི་དཔེ། སྨན་པས་མིག་ཐུར་བཏང་སྟེ་དམུས་ལོང་གི་མིག་ཕྱེ་བའི་དཔེ་དང༌། དེ་ཉིད་སེམས་ཅན་ལ་བསྟན་པའི་དགོས་པ་སྐྱོན་ལྔ་སྤངས་ཤིང་ཡོན་ཏན་ལྔ་སྐྱེ་ཚུལ། དེ་ལ་ལོག་རྟོག་གི་སྐྱོན་སྤོང་བ། དཀའ་འཁོར་དྲང་ངེས་དང༌། བུད་མེད་བུ་གསོ་བའི་དཔེ་སོགས། མདོ་ནས་གསུངས་པའི་དོན་རྒྱས་པར་འགྲེལ་ཆེན་དུ་གསལ་བ་ལྟར་ལ། རྩ༷་བ༷་རི༷ག་པ༷འི་ཡེ༷་ཤེ༷ས་འོ༷ད་གས༷ལ་ལ༷། །ངོ༷་བོ༷་དུ༷ག་གསུ༷མ་མེ༷ད་པ༷ས་དགེ༷་བ༷་ཡི༷ན།།
གསུམ་པ་རྟེན་ཆོས་ལས་ཀྱི་དབྱེ་བ་ལ་གསུམ། ཐར་པ་ཆ་མཐུན་གྱི་རྩ་བའི་ལས། དེའི་བསྐྱེད་པ་ཡན་ལག་གི་ལས། ལས་ཀྱི་འབྲས་བུ་བསྟན་པའོ། །དང་པོ་རྩ་བའི་ལས་ནི།
རང་བཞིན་ཆོས་སྐུའི་རིགས་སད་པའི་རྟགས་འཇུག་པ་ལས་གསུངས་པ་དང༌། གཟུགས་སྐུ་ཆོས་ཅན་གྱི་རིགས་སད་པའི་རྟགས་མདོ་རྒྱན་ནས་གསུངས་པ་ལྟར། རི༷གས་དེ༷་ས༷ད་ལ༷ས་སེ༷མས་གཉིས༷་ར༷བ་བསྐྱེད༷་དུ༷ས། །སྙིང༷་རྗེ༷་མངོ༷ན་བསྒྲུབ༷ས་ཀུ༷ན་རྫོ༷བ་བསོ༷ད་ན༷མས་ཚོ༷གས༑ ༑བུམ༷་སོ༷གས་གསང་ཤེར་གསུམ༷་དབ༷ང་བསྐྱེད༷་རི༷མ་ད༷ག་པར་བྱེད་པ༷་སྟེ༷་དམིགས་བཅས་བསོད་ནམས་ཀྱི་ཚོགས་སོ། །སྟོང༷་པ༷་ར༷ང་བཞི༷ན་དོ༷ན་ད༷མ་ཡེ༷་ཤེ༷ས་ཚོ༷གས། །བཞི༷་པ༷་ཚི༷ག་དབ༷ང་རིན་པོ་ཆེ་རྫོ༷གས་རི༷མ་དག་པར་བྱེད་པའི་ཡེ་ཤེས་ཕྱག༷་རྒྱ༷་ཆེ༵། འོད་གསལ་སོགས་སྤྲོས་མེད་ཐམས་ཅད་དོ། །ལེ༷གས་པ༷ར་བསྒོམ༷ས་ཤིང༷་རི༷མ་གཉིས༷་སྤེལ༷་བ༷་ཡི༷ས། །ཉོ༷ན་མོ༷ངས་ཡེ༷་ཤེ༷ས་གན༷ས་གྱུར༷་དགེ༷་བ༷་རྣ༷མས། །ཆེ༷ས་ཆེ༷ར་འཕེ༷ལ་བ༷ས་ཁམ༷ས་ཀྱི༷་སྒྲིབ༷་སྦྱང༷ས་ཏེ༷། །ཆོས༷་གཟུག༷ས་དྲི༷་མེད༷་ཉི༷་མ༷་མཐོ༷ང་བ༷ར་འགྱུར༷། །
གཉིས་པ་དེའི་བསྐྱེད་པ་ཡན་ལག་གི་ལས་ལ་གཉིས། དང་པོ་ཟུང་འབྲེལ་ཁྱད་པར་ཅན་གྱི་ལས་བསྟན་པ།
འཇི༷ག་རྟེན༷་ཆོ༷ས་ར༷བ་དགེ༷་བ༷་རྣ༷མ་པ༷་བཅུ༷། །བས༷མ་གཏན༷་གཟུ༷གས་མེ༷ད་ལ༷་སོ༷གས་སྣ༷ང་བཅ༷ས་ཚོ༷གས། །བསོད་ནམས་ཆ་མཐུན་ཡིན་ཡང་ཐབས་ཤེས་ཀྱིས་ཟིན་པས་ཐར་པ་ཆ་མཐུན་དུ་འགྱུར་བས། འཇི༷ག་རྟེན༷་འད༷ས་ག༷ང་ཤིན༷་ཏུ༷་སྤྲོས༷་པ༷་མེ༷ད༌། །དོན༷་དམ༷་ཡེ༷་ཤེས༷་ཚོགས༷་ཏེ༷་མཉམ༷་རྗེས༷་ཡུལ༷། །ཟུང༷་དུ༷་འབྲེལ༷་བར༷་སྤྱད༷་ལས༷་ལེགས༷་དགུ༷་འགྲུབ༷༑ ༑
གཉིས་པ་ལས་སུ་བརྟགས་པའི་ངེས་ཚིག་བཤད་པ།
དེ༷་ཡང༷་སྲིད༷་པར༷་འདུ༷་བྱེད༷་དགེ༷་བ༷་ལྟར༷། །ལས་རང་བཞིན་མེད་པར་ཤེས་ཤིང་ཐབས་ཤེས་ཟུང་དུ་ཚུད་པས། ཞི༷་བར༷་འདུ༷་བྱེད༷་ཚུལ༷་གྱིས༷་ལས༷་སུ༷་བཤད༷། །སྲིད༷་ལས༷་འདའ༷་ཕྱིར༷་ལས༷་ལས༷་ཐར༷་པ༷་ལགས༷། །
གསུམ་པ་འབྲས་བུ་ལ་གཉིས། འབྲས་བུ་བཞིའི་རང་བཞིན་སྤྱིར་བསྟན་པ་དང༌། སྦྱིན་སོགས་ཁྱད་པར་ཅན་གྱི་འབྲས་བུ་བྱེ་བྲག་ཏུ་བསྟན་པའོ། །དང་པོ་ལ་མདོར་བསྟན་བ་དང༌། རྒྱས་པར་བཤད་པ་གཉིས། དང་པོ་མདོར་བསྟན་ནི། 
ལམ༷་ཞུགས༷་དགེ༷་བ༷་བཅུ༷་ཡི༷་འབྲས༷་བུ༷་ཡང༷༌། །རྣམ༷་སྨིན༷་རྒྱུ༷་མཐུན༷་དབང༷་དང༷་བྱེད༷་ལས༷་ཏེ༷། །
གཉིས་པ་རྒྱས་བཤད་ལ་བཞི། དང་པོ་རྣམ་སྨིན་གྱི་འབྲས་བུ་ནི།
དེ༷་དག༷་ཆུང༷་འབྲིང༷་ཆེན༷་པོ༷་སྤྱད༷་པ༷་ཡིས༷། །གནས༷་སྐབས༷་ལྷ༷་མི༷་མཐར༷་ཐུག༷་ངེས༷་ལེགས༷་འགྱུར༷། །
གཉིས་པ་རྒྱུ་མཐུན་གྱི་འབྲས་བུ་ནི།
རྒྱུ༷་མཐུན༷་བྱེད༷་པས༷་ངང༷་གིས༷་དགེ༷་ལ༷་གཞོལ༷། །མྱོང༷་བས༷་ཚེ༷་རིང༷་བ༷་དང༷་ལོངས༷་སྤྱོད༷་ཆེ༷། །མཐུན༷་པའི༷་ཁྱིམ༷་ཐབ༷་དགྲ༷་ཟླ༷་མེད༷་པ༷་དང༷༌། །སྐུར༷་བ༷་མི༷་འབྱུང༷་ཕན༷་ཚུན༷་མཛའ༷་བཤེས༷་བཞིན༷། །ཚིག༷་གཟུང༷་འོས༷་དང༷་ཀུན༷་གྱི༷་རྣ༷་བར༷་སྙན༷། །ཆོ༷ག་ཤེས༷་བྱམས༷་ལྡན༷་ལྟ་བ༷་བཟང༷་པོར༷་འགྱུར༷། །
གསུམ་པ་དབང་གི་འབྲས་བུ་ནི།
དབང༷་གིས༷་ཡུལ༷་བཟང༷་གཟི༷་བརྗིད༷་ཕུན༷་སུམ༷་ཚོགས༷། །བཟའ༷་བཏུང༷་སྨན༷་སོགས༷་འཇུ༷་སླ༷་མཐུ༷་ཆེ༷་ཞིང༷༌། །ཕྱོགས༷་གཙང༷་སྨན༷་སོགས༷་དྲི༷་ཞིམ༷་ངད༷་དང༷་ལྡན༷༑ ༑གཞན༷་གྱིས༷་མི༷་བསླུ༷་འཇིགས༷་བྲལ༷་གནོད༷་འཚེ༷་མེད༷། །སྐྱེ༷་དགུ༷་མཐུན༷་དང༷་རྡོ་གསེག་ཚེར་མ་མེད་པས་རེག༷་ན༷་མཆོག༷་ཏུ༷་བདེ༷། དུས༷་ཀྱི༷་རྗེས༷་འགྲོ༷་ལོ་ལེགས༷་སྨིན༷་འབྲས༷་བུས༷་ཕྱུག༷ ས༷་ཕྱོགས༷་མཉམ༷་ལ༷་མཚོ༷་བསིལ༷་རྫིང༷་བུས༷་བརྒྱན༷། །མེ༷་ཏོག༷་འབྲས༷་མང༷་བཟང༷་དགུ༷་འཕེལ༷་བ༷་མཐོང༵༌། །ལོ༷་འབྲས༷་སྨིན༷་སོགས༷་རོ༷་མཆོག༷་བདའ༷་བ༷་དང༷༌། །འབྱུང༷་ཁུང༷ས་བཟང༷་ཞིང༷་དཔུང༷་གཉེན༷་ལྡན༷་པར༷་སྐྱེ༷། །
བཞི་པ་བྱེད་པའི་འབྲས་བུ་ནི།
སྐྱེས༷་བུ༷་བྱེད༷་པ༷་དགེ༷་ལས༷་དགེ༷་འཕེལ༷་བས༷། །ལེགས༷་དགུ༷འི་བསམ༷་པ༷་ཡིད༷་བཞིན༷་འགྲུབ༷་པ༷་ཡིན༷། །
གཉིས་པ་སྦྱིན་སོགས་ཁྱད་པར་ཅན་གྱི་འབྲས་བུ་ལ་གཉིས། དང་པོ་སྦྱིན་སོགས་དྲུག་གི་འབྲས་བུ་ནི།
གཞན༷་ཡང༷་སྦྱིན༷་པས༷་ལོངས༷་སྤྱོད༷་ཁྲིམས༷་ཀྱིས༷་བདེ༷། །བཟོད༷་པས༷་གཟུགས༷་བཟང༷་བརྩོན༷་འགྲུས༷་ཡོན༷་ཏན༷་བརྗིད༷། །བསམ༷་གཏན༷་སེམས༷་ཞི༷་བློ་ཡིས༷་གྲོལ༷་བ་འཐོབ༷། །
གཉིས་པ་བྱམས་སོགས་བཞིའི་འབྲས་བུ་ནི།
བྱམ༷ས་པ༷ས་ཡིད༷་འོང༷་སྙིང་རྗེས༷་ཕ༷ན་པ༷་འགྲུབ༷། དག༷འ་བ༷ས་ཕུན༷་ཚོ༷གས་བཏ༷ང་སྙོ༷མས་རྙོ༷ག་པ༷་མེ༷ད་པ་སེམས་ལས་སུ་རུང་ངོ༌། །དོན་ར༷་ན༷་བསོད༷་ནམས༷་ཡེ༷་ཤེས༷་ཚོགས༷་རབ༷་འབྲས༷། །གནས༷་སྐབས༷་མངོན༷་མཐོ༷་མཐར༷་ཐུག༷་ངེས༷་ལེགས༷་འགྲུ༷བ། །འདི༷་ནི༷་ལམ༷་བཟང༷་དམ་པའི་འཇུག་ངོགས་ཤིང༷་རྟ༷་ཆེན༷་པོའི༷་སྲོལ༷། དུས༷་གསུམ༷་རྒྱལ༷་བས༷་ཕུན༷་ཚོགས༷་སྒྲུབ༷་བྱེད༷་ཡིན༷། །
དོན་གསུམ་པ་དེ་གཉིས་ཀྱི་གནས་སྐབས་གཞན་བསྟན་པ་ལ་གསུམ་ལས་རྒྱུ་འབྲས་ཀྱི་རང་བཞིན་བསྟན་པ། ཚུལ་གཞན་གྱི་ལོག་རྟོག་དགག་པ། ཡང་དག་པའི་རྒྱུ་འབྲས་སྒྲུབ་པའོ༑ ༑དང་པོ་རྒྱུ་འབྲས་ཀྱི་རང་བཞིན་ལ་གསུམ། དང་པོ་ལས་འབྲས་ཀྱི་ངོ་བོ་རྟེན་འབྲེལ་དུ་བསྟན་པ།
དེ༷་ལྟར༷་སྲིད༷་ཞི༷་འདུ༷་བྱེད༷་ལས༷་རྣམས༷་ནི༷། །སེམས༷་ལ༷་བརྟེན༷་ཞིང༷་སེམས༷་ཉིད༷་རང་བཞིན་གྱིས་འོད༷་གསལ༷་བ་ལ༷། ནམ་མཁའ༷་བཞིན༷་བྱེད༷་པོ༷་མི༷་དམིགས༷་ཤིང་སྤྲོས༷་དང༷་བྲལ༷་ཡང༌། དེ་ལ་དེ་བརྟེན་གྱི་ཚུལ་གྱིས་བདེ༷ན་པ༷་གཉིས༷་དོན༷་རྟེན༷་ཅིང༷་འབྲེལ༷་བར༷་འབྱུང༷༌།
གཉིས་པ་ལས་འབྲས་ཀྱི་སྣང་ཚུལ་སྒྱུར་མར་བསྟན་པ།
གདོད༷་ནས༷་སྤྲོས་བྲལ་རྣམ༷་དག༷་ལ་མེད༷་བཞིན༷་སྣང༷་བ༷་ཡི༷་ལས༷་ནི༷་རྩ་བ་མ་རིག་པ་ལ་བརྟེན་པ། རྐྱེན་ཡུལ་ལས་སྐྱེས་པ། རྒྱུ་དུག་གསུམ་དང་འབྲེལ་བ་སྟེ། དཔེ་ཀུན༷་བྱེད༷་རི༷་མོ༷་མཁ༷ན་འ༷དྲ་ཞི༷ང༌། རྟ༷ག་ཏུ༷་རྗེ༷ས་འ༷གྲོ་ལུ༷ས་ཀྱི༷་གྲི༷བ་མ༷་འདྲ༷། །གཞ༷ན་དུ༷་མི༷་འཕོ༷་ལུས༷་ཀྱི༷་བདེ༷་སྡུག༷་བཞི༷ན། །ར༷ང་བཞི༷ན་བཟློ༷ག་དཀ༷འ་ཆུ༷་ཀླུང༷་འབ༷བ་འདྲ༷་ཞི༷ང༌། །མཐོ༷་དམ༷ན་ལྟུང༷་བྱེད་འགྲོ༷་ཀུན༷་དབང༷་པོ༷་རྒྱ་པོ་དང་འདྲ༷་སྟེ་བདེ་སྡུག་ལ་དབང་བྱེད་པས་སོ། །ཤིན༷་ཏུ༷་རྒྱ༷་ཆེན༷་ནམ༷་མཁའི༷་དབྱིང༷ས་འདྲ༷་ཞིང༌། །དཀར༷་ནག༷་མི༷་འགྱུར༷་ཀུན༷་ད༷་ཨུ༷ཏྤལ༷་འདྲ༷། །
གསུམ་པ་ལས་འབྲས་ཀྱི་རང་བཞིན་སྣང་ལ་རང་བཞིན་མེད་པར་བསྟན་པ།
ལས༷་རྣམས༷་བརྟག༷ས་ན༷་ངོ༷་བོ༷་འགའ༷་མེད༷་ཀྱང༷། །རྨི༷་ལམ༷་བཞིན༷་དུ༷་བདེ༷་སྡུག༷་སྣ༷་ཚོགས༷་བྱེད༷། །བློས༷་བཏགས༷་ལས༷་རྣམས༷་དངོས༷་པོ༷་མཚན༷་མ༷་མེད༷། །རྒྱུ༷་འབྲས༷་མི༷་བསླུ༷་རྟེན༷་འབྲེལ༷་ཟབ༷་མོ༷་ཉིད༷། །ཡོད༷་མིན༷་མེད༷་མིན༷་རང༷་བཞིན༷་གཉིས༷་སུ༷་མེད༷། །ཇི༷་ལྟར༷་སྤྱད༷་པ༷་དེ༷་ལྟར༷་རྣམ༷་པར༷་སྨིན༷། །འདི༷་ནི༷་ཇི༷་སྙེད༷་ཇི༷་བཞིན༷་གཟིགས༷་པའི༷་ཡུལ༷། །རྣམ༷་ཀུན༷་མཁྱེན༷་པ༷་དེ༷་ཡིས༷་ལེགས༷་པར༷་གསུངས༷། །
གཉིས་པ་ཚུལ་གཞན་གྱི་ལོག་རྟོག་དགག་པ་ལ་བཞི། དང་པོ་ཚུལ་གཞན་གྱི་རང་བཞིན་བརྗོད་པ།
ནམ་མཁའ་ལྟ་བུའོ་ཞེས། གང༷་ཞིག༷་ལས༷་འབྲས༷་ཁྱད༷་དུ༷་གསོད༷་པ༷་དག༷ །མུ༷་སྟེགས༷་ཆད༷་པར༷་ལྟ༷་བའི༷་སློབ༷་མ༷་སྟེ༷། །སྟོང༷་པའི༷་ལྟ༷་ལ༷་གདེང༷་ཙམ༷་སུ༷་འཆའ༷་བ༷། །ཆད༷་པའི༷་མཐར༷་ལྷུང༷་འོག༷་ནས༷་འོག༷་ཏུ༷་འགྲོ། །ལམ༷་ངན༷་ཞུགས༷་པ༷་དེ༷་དག༷་གནས༷་ངན༷་ལས༷། །ནམ༷་ཡང༷་མི༷་ཐར༷་བདེ༷་འགྲོ༷་རིང༷་དུ༷་བྱེད༷། །
གཉིས་པ་དེ་དག་གི་ཁས་བླངས་དགོད་པ།
རྒྱུ༷་འབྲས༷་སྙིང༷་རྗེ༷་༷བསོད༷་ནམས༷་ཚོགས༷་འདི༷་དག༷ ༑དྲང༷་དོན༷་བྱིས༷་པའི༷་ཆོས༷་ཏེ༷་སངས༷་མི༷་རྒྱ༷། །ངེས༷་དོན༷་བྱར༷་མེད༷་ནམ༷་མཁའ༷་ལྟ༷་བུའི༷་དོན༷༑ ༑རྣལ༷་འབྱོར༷་ཆེན༷་པོ༷་རྣམས༷་ཀྱིས༷་སྒོམས༷་ཤིག༷་ལོ༷། །
གསུམ་པ་བཞད་གད་ཀྱི་གནས་སུ་བསྟན་པ།
ཆ༷ད་པ༷་རྒྱང་འཕེན་པས་ཀྱང་མངོན་སུམ་པ་འདི་མེད་པར་མི་སྨྲ་ན་དེ་ལས༷་ཀྱང༷་ཆད༷་པའི༷་ལྟ༷་བ༷་ཅན༷་དམན༷་པ༷་ལས༷་ཀྱང༷་དམན༷་པའི༷་ལམ༷་ཞུགས༷་དག༷ ཐར་པའི་རྒྱུ༷༷་ཉིད༷་བཀག༷་ནས༷་འབྲས༷་བུ༷་བསྒྲུབ༷་པ༷་མཚར༷།
བཞི་པ་ཚར་བཅད་ཀྱི་རིགས་པ་དགོད་པ།
ནམ༷་མཁའ༷་ཡིན༷་ན༷་གྲུབ་ཟིན་པས་བསྒོམ༷་ཡང༷་ཅི༷་ཞིག༷་དགོས༷། སྔར་མིན༷་ན༷་བསྒོམས༷་ཀྱང༷་ངལ༷་བ༷་དོན༷་མེད༷་དོ༷། །ཅང༷་མེད༷་བསྒོམས༷་པས༷་ཐར༷་པ༷་ཐོབ༷་འགྱུར༷་ན༷། །ཚུ་རོལ་མཛེས་པ་ནམ༷་མཁའི༷་ཡིད༷་ཅན༷་རྣམས༷་ཀྱང༷་སངས༷་རྒྱས༷་འགྱུར༷། ཉོན་མོངས་ལས་གྲོལ་བའི་ཕྱིར་ཞེ་ན། བསྒོ༷མ་པར༷་ཁས༷་བླངས༷་ནས༷་ཀྱང༷་རྒྱུ༷་འབྲས༷་གྲུབ༷། །དེ༷་ཕྱིར༷་ལམ༷་ངན༷་དེ༷་འདྲ༷་རྒྱང༷་སྲིངས༷་ཤིག༷ །
གསུམ་པ་ཡང་དག་པའི་རྒྱུ་འབྲས་བསྒྲུབ་པ་ལ་གཉིས། དང་པོ་རྟེན་འབྲེལ་སྒྱུ་མའི་ལས་རྣམ་པར་བཞག་པ།
ཡང༷་དག༷་ལམ༷་ནི༷་རྒྱུ༷་འབྲས༷་རྟེན༷་འབྲེལ༷་ཏེ༷་ཚོགས་གཉིས་ལས་སངས་རྒྱས་འགྲུབ་སྟེ། ཐབས༷་དང༷་ཤེས༷་རབ༷་མཉམ༷་སྦྱོར༷་ལྷུན༷་གྱིས༷་གྲུབ༷། །སྣང༷་ལ༷་རང༷་བཞིན༷་མེད༷་པའི༷་ལས༷་འབྲས༷་ཀྱིས༷། །སྣང༷་ལ༷་རང༷་བཞིན༷་མེད༷་པའི༷་ལམ༷་བསྒོམས༷་ཏེ༷། །སྣང༷་ལ༷་རང༷་བཞིན༷་མེད༷་པའི༷་འབྲས༷་བུ༷་འཐོབ༷། །སྣང༷་ལ༷་རང༷་བཞིན༷་མེད༷་པའི༷་སེམས༷་ཅན༷་དོན༷། །སྣང༷་ལ༷་རང༷་བཞིན༷་མེད༷་པར༷་མཛད༷་པ་༷ནི༷། །དག༷་པའི༷་རྒྱུ༷་འབྲས༷་ཟབ༷་མོའི༷་རྟེན༷་འབྲེལ༷་ཡིན༷། །དེ༷་བས༷་ངེས༷་དོན༷་མདོ༷་རྒྱུད༷་སྙིང༷་པོའི༷་དོན༷། །ཚོགས༷་གཉིས༷་ཟུང༷་འཇུག༷་རིམ༷་གཉིས༷་བསྐྱེད༷་རྫོགས༷་ཀྱིས༷། །མྱུར༷་དུ༷་རྫོགས༷་པའི༷་སངས༷་རྒྱས༷་སྒྲུབ༷་བྱེད༷་ཡིན༷། །
གཉིས་པ་དགེ་སྡིག་བླང་དོར་དུ་བྱ་བའི་མཆོག་ཐར་པའི་ལས་སྒྲུབ་པར་གདམས་པ།
འདིར༷་ནི༷་སྲིད༷་པར༷་འདུ༷་བྱེད༷་རྒྱུ༷་འབྲས༷་ཀུན༷། །ཆ༷་དང༷་བཅས༷་པ༷་མ༷་ལུས༷་རབ༷་སྤངས༷་ནས༷། །ཐར༷་པའི༷་རྒྱུ༷་འབྲས༷་ནན༷་ཏན༷་སྙིང༷་པོར༷་བྱ༷། །མྱུར༷་དུ༷་མངོན༷་མཐོ༷་ངེས༷་ལེག༷་བྱང༷་ཆུབ༷་འགྲུབ༷། །
དོན་གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་བསྔོ་བ།
དེ༷་ལྟར༷་བདེ༷་ཆེན༷་ཆོས༷་ཀྱི༷་ཆར༷་བསིལ༷་བས༷། །འགྲོ༷་སེམས༷་ས་བཞིར༷་ཚོགས༷་གཉིས༷་རབ༷་རྒྱས༷་ཏེ༷། །ལས༷་དང༷་ཉོན༷་མོངས༷་ཡོང༷ས་གང༷་སྲིད༷་པ༷་འདིར༷། །དུབ༷་པའི༷་སེམས༷་ཉིད༷་དེ༷་རིང༷་ངལ༷་སོས༷་ཤིག༷ །
གཉིས་པ་ལེའུ་མཚན།
རྫོགས༷་པ༷་ཆེན༷་པོ༷་སེམས༷་ཉིད༷་ངལ༷་གསོ༷་ལས༷། ལས༷་རྒྱུ༷༷་འབྲས༷་ཀྱི༷་ལེའུ༷་སྟེ༷་བཞི༷་པའོ༷།། །།
༈ ལྔ་པ་དགེ་བའི་བཤེས་གཉེན་བསྟེན་པའི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན༑ ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། །དང་པོ་ནི།
དེ༷་ལྟ༷ར་ལ༷ས་འབྲ༷ས་མ༷་ནོ༷ར་ལེ༷གས་པ༷འི་ལ༷མ། །ད༷མ་པ༷་རྣམ༷ས་ལ༷་ཉེ༷་བ༷ར་བརྟེན༷་ལ༷ས་འབྱུང༷༌། །
གཉིས་པ་ལེའུ་དངོས་ལ་བདུན། གང་ལ་བརྟེན་པ་བླ་མའི་རང་བཞིན། གང་གིས་བརྟེན་པ་སློབ་མའི་ཁྱད་པར། ཇི་ལྟར་བརྟེན་ཚུལ་ཐབས་ཀྱི་ཡན་ལགའགལ་ཟླ་སྡིག་པའི་རྩ་ལག་སྤང་བ། མཐུན་རྐྱེན་དགེ་བའི་རྩ་བ་བསྟན་པ། ལམ་ཟབ་བླ་མའི་རྣར་འབྱོར་བསྟན་པ། རྟག་ཏུ་དགེ་བའི་བཤེས་གཉེན་བསྟེན་པར་གདམས་པའོ། །དང་པོ་ལ་ལྔ། ལེགས་དགུའི་འབྱུང་གནས་དམ་པ་བསྟེན་པ། བསྟེན་པ་བཟང་ངན་གྱི་ལེགས་ཉེས་བསམ་པ། བཤེས་གཉེན་དམ་པའི་མཚན་ཉིད་བསྟན་པ། དེའི་ཡོན་ཏན་རླབས་ཆེན་བསམ་པ། དམ་པ་བསྟེན་པའི་མན་ངག་སྦྱིན་པའོ། །དང་པོ་ནི།
དུས༷་གསུ༷མ་རྒྱལ༷་བ༷་སྲས༷་བཅས༷་ཉན༷་རང༷་ཚོག༷ས། །བྱང༷་ཆུབ༷་གསུམ༷་བརྙེས༷་དགེ༷་བའི༷་བཤེས༷་ལས༷་བྱུང༷༌། །སྲིད༷་ན༷་མངོན༷་མཐོ༷་བདེ༷་བའི༷་ཤས༷་ཐོབ༷་པ༷༑ ༑དེ༷་ཡང༷་དམ༷་པ༷་དག༷་ལ༷་བརྟེ༷ན་ནས༷་འབྱུང༷༌། །དེ༷་ཕྱིར༷་སྐྱེ༷་བོ༷་དམ༷་པ༷་བསྟེན༷་པར༷་བྱ༷། །
གཉིས་པ་ནི།
ཇི༷་ལྟར༷་ཙནྡན༷་ཤིང་ལ༷་འཁྲི༷་ཤི༷ང་དེ་བས་ཀྱང་མཐོ་ཞིང་བསུང་ཞིམ་པ་ད༷ང༌། མི༷་གཙང༷་འདམ༷་དུ༷་བརྟེན༷་པའི༷་རྐུ༷་ཤ༷་ཡང་གཙོག་པ་ལྟར༷། དམ༷་པ༷་བསྟེན༷་པས༷་རང༷་ཉིད༷་དམ༷་པར༷་འགྱུར༷། །ངན༷་པ༷་བསྟེན༷་པས༷་རང༷་ཉིད༷་ངན༷་པར༷་འགྱུར༷། །དེ༷་ཕྱིར༷་སྐྱེ༷་བོ༷་དམ༷་པ༷་བསྟེན༷་པ༷་དང༷༌། །སྡིག༷་པའི༷་བཤེས༷་གཉེན༷་སྤངས༷་ལ་ནན༷་ཏན༷་བྱ༷། །
གསུམ་པ་བཤེས་གཉེན་དམ་པའི་མཚན་ཉིད་ལ་གསུམ། དང་པོ་བཤེས་གཉེན་སྤྱིའི་མཚན་ཉིད།
དམ༷་པ༷་དེ༷་ཡང༷་ཆོས༷་ཚུལ༷་དུ༷་ཞེ༷་ན༷། །འཇིག༷་རྟེན༷་འདྲེན༷་ཕྱིར༷་ཀུན༷་དང༷་ཆ༷་མཐུན༷་ལ༷༑ ༑འཇིག༷་རྟེན་འདས༷་ཕྱིར༷་ཀུན༷་དང༷་ཆ༷་མི༷་མཐུན༷། །སྒོ༷་གསུམ༷་སྤྱོད༷་པ༷་ཀུན༷་ལས༷་ཁྱད༷་པར༷་འཕགས༷། །
གཉིས་པ་ཁྱད་པར་གྱི་མཚན་ཉིད།
ཞི༷་སྐུ༷་ཀུན༷་སྤྱོད༷་གཙང༷་ཞིང༷་སྐྱོན༷་མེད༷་པ༷། །ཐེ༷་ཚོམ༷་གཅོད༷་མཁས༷་གསུང༷་སྙན༷་དྲི༷་མ༷་མེད༷། །ཐུགས༷་ནི༷་ཟབ༷་ཞི༷་ཀུན༷་མཁྱེན༷་ཡེ༷་ཤེས༷་མཛོད༷་དེ་སྐུ་གསུང་ཐུགས་ཀྱི་ཡོན༷་ཏན༷་མཐའ༷་ཡས༷་པས་སེམས་ཅན་ལ་ཕན་ཞིང་ཐོས༷་དང༷་སྙིང༷་རྗེ༷་ཆེ༷། ཤེས༷་རབ༷་རྒྱ༷་ཆེ༷་དགོངས༷་སྤྱོད༷་ནམ༷་མཁའ༷་འདྲ༷། །ཕྲིན༷་ལས༷་ཚད༷་མེད༷་འབྲེལ༷་ཚད༷་དོན༷་དང༷་ལྡན༷། །བྱམས༷་ལྡན༷་སྐྱོ༷་ངལ༷་སྤངས༷་ཤིང༷་རྟག༷་ཏུ༷་བརྩོན༷། །འགྲོ༷་བའི༷་ཁ༷་ལོ༷་གྱེན༷་དུ༷་བསྒྱུར༷་ལ༷་བརྟེན༷། །
གསུམ་པ་གསང་སྔགས་བླ་མའི་མཚན་ཉིད།
ཁྱད༷་པར༷་གསང༷་སྔགས༷་བླ༷་མའི༷་མཚན༷་ཉིད༷་ནི༷། དཀྱིལ་འཁོར་ཕྱི་ནང་གི་དབང༷་དང༷་སྡོམ་པ༷་དམ༷་ཚིག༷་གཙང༷་ལྡན༷་ཞིང༷༌། རྒྱུད༷་དོན༷་མན༷་ངག༷་རྒྱ༷་ཚོ༷འི༷་ཕ༷་རོལ༷་ཕྱིན༷་ཏེ་མཁས་པ། བསྙེན༷་སྒྲུབ༷་ལས༷་སྦྱོར༷་ཕྲིན༷་ལ༷ས་ལ་སྦྱངས་པས་མངའ༷་བརྙེས༷་ཤིང༷༌། རྟོགས་བྱ་ལྟ་བ་ལ་མ་རྨོངས། ཉམས་མྱོང་བསྒོམ་པ་ལ་འདྲིས། སྣ་ཚོགས་སྤྱོད་པ་དང་འབྲེལ་ཏེ་ལྟ༷་སྒོ༷མ༷་སྤྱོད༷་འབྲས༷་ཉམས༷་རྟགས༷་དྲོད༷་ཚད༷་ཐོབ༷། བརྩེ༷་ཆེན༷་སྙིང་རྗེས་ཐབས༷་མཁས༷་གདུལ༷་བྱ༷་སྨིན༷་གྲོལ༷་འགོད༷་པ་སྟེ་བི་མ་ལའི་དགོངས་པའོ། །དེའི་སྟེང་དུ་བརྒྱུད༷་པ་ལ་སེལ་མེད་པའི༷་བྱིན༷་རླབས༷་སྤྲིན༷་ཕུང༷་མ༷་ཡལ༷་བ༷་སྟེ་དེ༷་འདྲ༷འི་མཁས༷་གྲུབ༷་དཔལ༷་ལྡན་བླ༷་མ༷་བསྟེན༷།
བཞི་པ་ཡོན་ཏན་བསམ་པ་ལ་ལྔ། དང་པོ་མཐའ་ཡས་ཡོན་ཏན་ལྷུན་གྱིས་གྲུབ་པའི་ཡོན་ཏན་ལ་བསམ་པ།
དེ་ལྟ་བུའི་བླ་མ་གང༷་གི༷་ཡོན༷་ཏན༷་ཤིན༷་ཏུ༷་མཐའ༷་ཡས༷་ཏེ༷། འགྲོ༷་བའི༷་གཉེན༷་གྱུར༷་ཕྱོགས༷་ཙམ༷་རབ༷་བསྔགས༷་ན༷། སྡོང་པོ་བཀོད་པ་ལས་གསུངས་པ་རྣམས་ཏེ༑ སྲིད༷་མཚོ༷་སྒྲོལ༷་བས༷་གྲུབ༷་ཆེན༷་མཉེན༷་པ༷་སྟེ༷། །ལམ༷་ཞུགས༷་རྣམས༷་ཀྱི༷་དེད་དཔོན༷་བླ༷་ན༷་མེད༷། །རྒུད༷་པ༷་སེལ༷་བས༷་ཡིད༷་བཞིན༷་ནོར༷་བུ༷་སྟེ༷། །ལས༷་དང༷་ཉོན༷་མོངས༷་མེ༷་འཇིལ༷་བདུད༷་རྩིའི༷་ཆུ༷། །ཆོ༷ས་ཆར༷་བསིལ༷་བས༷་ཆར༷་སྤྲིན༷་བཟང༷་པོ༷་སྟེ༷། །འགྲོོ༷་ཀུན༷་དགའ༷་བསྐྱེད༷་ལྷ༷་ཡི༷་རྔ༷་བོ༷་ཆེ༷། །དུག༷་གསུམ༷་ནད༷་སེལ༷་སྨན༷་པའི༷་རྒྱལ༷་པོ༷་སྟེ༷། །མ་རིག༷་མུན༷་སེལ༷་སྒྲོན༷་མེ༷་འོད༷་པོ༷་ཆེ༷། །སྐྱེ༷་དགུ༷འི་བདེ༷་འབྱུང༷་དཔག༷་བསམ༷་ཤིང༷་ཆེན༷་ཏེ༷། །ཅི་བསམ་འདོད༷་དགུ༷་ལྷུན༷་གྲུབ༷་རིན༷་ཆེན༷་བུམ༷་པ༷་བཟང༷༌། བྱམས༷་ཆེན༷་ཉི༷་མ༷་འོད༷་ཟེར༷་དཔག༷་མེད༷་དེ༷། །ཉོན་མོངས་གདུངས༷་སེལ༷་ཟླ༷་བ༷་ཕན༷་བདེ༷འི་འོད༷་དཀར༷་ཅན༷། ཚད་མེད་ཡོན་ཏན་གཞལ་དུ་མེད་པའི་ཡོན་ཏན་ལ་བསམ། མདོ་ཕལ་ཆེར་ལས་དགོ༷ངས་༷ཀློང༷་ཡངས༷་པས༷་དྲི་མེད༷་མཁའ༷་འདྲ༷་ལ༷། གཟུངས་དང་ཏིང༷་འཛིན་འོད༷་གསལ༷་གཟའ༷་སྐར༷་ལྷུན༷་གྲུབ༷་འདྲ༷། མཁྱེན༷་བརྩེའི༷་རང༷་བཞིན༷་དཔག༷་མེད༷་མཚོ༷་འདྲ༷་ཞིང༷༌། །ཐུགས༷་རྗེའི༷་རླབས༷་ཆེན༷་གཡོ༷་བས༷་ཆུ༷་ཀླུང༷་འདྲ༷། །རྣ༷མ་གཡེང༷་མི༵་བསྐྱོད༷་གངས༷་རིའི༷་དཔལ༷་འདྲ༷་ཞིང༷༌། །དེ་བཞིན་ཉིད་ལས་མཆོ༵ག༷ཏུ༷་མི༷་གཡོ༷་རི༷་རྒྱལ༷་ལྷུན༷་པོ༷་འདྲ༷། སྲིད༷་གནས༷་མི༷་གོས༷་འདམ༷་སྐྱེས༷་པད༷་འདྲ༷་ཞིང༷༌། །ཀུན༷་ལ༷་ཐུགས༷་སྙོམས༷་བྱམས༷་སྡུག༷་ཕ༷་མ༷་འདྲ༷། །ཡོན༷་ཏན༷་མཐའ༷་ཡས༷་རིན༷་ཆེན་གཏེར༷་འདྲ༷་ཞིང༷༌། །འཇིག༷་རྟེན༷་འདྲེན༷་པས༷་རྒྱལ༷་བའི༷་དབང༷་པོ༷་འདྲ༷། །ས་ཆེན་འགྲོ་བའི་རྟེན་དུ་གྱུར་པའི་ཡོན་ཏན་དེ༷་འདྲ༷འི་བླ༷་མ༷་དཔལ༷་ལྡན༷་ཆོས༷་ཀྱི༷་རྗེ༷་གང༷་ན༷་བཞུགས༷་རྣམས༷་སངས༷་རྒྱས༷་ཀུན༷་དང༷་མཉམ༷་སྟེ༑ རྡོ་རྗེ་མེ་ལོང་གི་རྒྱུད་ལས། རྡོ་རྗེ་སེམས་དཔའ་དཀྱིལ་འཁོར་གཙོ། །བླ་མ་སངས་རྒྱས་ཀུན་དང་མཉམ། །ཞེས་གསུངས་པ་དེའི་རྒྱུ་མཚན། སངས་རྒྱས་མཉམ་སྦྱོར་ལས། སངས་རྒྱས་ཆོས་དང་དགེ་འདུན་དང༌། །བླ་མ་ཡང་ནི་བཞི་པ་ཡིན། །ཞེས་པ་དང༌། གསང་བ་རབ་འབྱམས་ལས། དཀྱིལ་འཁོར་དབང་ཕྱུག་ཧེ་རུ་ཀ། བླ་མ་མཆོག་ཡིན་དངོས་གྲུབ་ཆེ། །ཞེས་སོ༑ ༑དེའི་རྒྱུ་མཚན་མཐོང༷་ཐོ༷ས་དྲན༷་རེག༷་འཁོར༷་བ༷་ཕྱིར༷་བསྙིལ༷་ཞིང༷༌། རང་དོན་མི་གཉེར་བས་རླབས༷་ཆེན༷་ཕྲིན༷་ལས༷་ཁུར༷་ཆེན༷་དཔག༷་ཏུ༷་མེད༷། སྐྱོ་ངལ་མེད་པས་ས༷་ཆེན༷་འགྲོ༷་བ༷་ཀུན༷་གྱི༷་རྟེན༷་བཞིན༷་ནོ༷། །རྒྱལ་བ་ཀུན་དང་སྐལ་བ་མཉམ་པའི་ཡོན་ཏན། དཀོན༷་མཆོག༷་བཞི༷་པ༷་བླ༷་མ༷་སངས༷་རྒྱས༷་ཏེ༷། །དཀྱིལ༷་འཁོར༷་དབང༷་ཕྱུག༷་ཧེ༷་རུ༷་ཀ༷་དཔལ༷་ཉིད༷། །སྙིགས༷་དུས༷་འགྲོ༷་བ༷་གདུལ༷་དཀའི༷་དོན༷་མཛད༷་པས༷། །གདུལ༷་བྱའི༷་ངོར༷་ནི༷་སངས༷་རྒྱས༷་ཀུན༷་བས༷་ལྷག༷ །ནམ་མཁའ་དྲི་མ་མེད་པའི་མདོ་ལས། ཀུན་དགའ་བོ། དེ་བཞིན་གཤེགས་པ་ནི་སེམས་ཅན་ཐམས་ཅད་ལ་སྣང་བ་ཡང་མ་ཡིན་གྱི། དགེ་བའི་བཤེས་གཉེན་ནི་ཡོངས་སུ་སྣང་བས་ཆོས་སྟོན་ཅིང་ཐར་པའི་ས་བོན་འདེབས་པའི་ཕྱིར། དེ་བཞིན་གཤེགས་པ་རྣམས་ལས་དགེ་བའི་བཤེས་གཉེན་ལྷག་པར་ཡང་ཟུངས་ཤིགཅེས་དང༌། དོ་ཧ་ལས། དངོས་གྲུབ་ཀུན་གྱི་རྩ་བ་རྡོ་རྗེ་སློབ་དཔོན་ཉིད། ཅེས་གསུངས་པ་ལྟར། དངོས༷་གྲུབ༷་རྩ༷་བ་རྡོ༷་རྗེ༷་སློབ༷་དཔོན༷་ལ༷། །སྒོ༷་གསུམ༷་ཟོལ༷་མེད༷་གཙང༷་མའི༷་སྤྱི༷་བོས༷་བསྟེན༷། །བྱིན་རླབས་ཕན་བདེའི་སྤྲིན་ཚོགས་མངའ་བའི་ཡོན་ཏན། དེ༷་དག༷་གིས༷་ནི༷་ངན༷་འགྲོ༷འི་ལམ༷་འགོག་༷ཅིང་༷། །བདེ༷་འགྲོ༷འི་སྐས༷་འཛུགས༷་འདི༷་ཕྱིར༷་ཕན༷་བདེ༷་མཛད༷། །ཡང༷་དག༷་དོན༷་སྟོན༷་སེམས༷་རྒྱུད༷་བྱིན༷་གྱིས༷་རློབས༷། །ཚེ༷་འདིར༷༷་སྨི༷ན་གྲོལ༷་ལམ༷་ལ༷་འགོད༷་པ༷ས་ན༷། །རྟག༷་བརྟན༷་འཕོ༷་འགྱུར༷་མེད༷་པའི༷་དད༷་པ༷་ཡིས༷། །དུས༷་རྣམས༷་ཀུན༷་ཏུ༷་སྐྱོ༷་ངལ༷་མེད༷་པར༷་བསྟེན༷། །
ལྔ་པ་དམ་པ་བསྟེན་པའི་མན་ངག་ལ་གཉིས། དང་པོ་མདོར་བསྟན།
ཇི༷་ལྟར༷་ཉོན་མོངས་པའི་ནད་ཞི་བའི་ཕྱིར། ནད༷་པས༷་སྨན༷་པའི༷་རྒྱལ༷་པོ༷་དང༷༌། ཉེས་པའི་འཇིགས་པས་སྐྱབས་ཕྱིར་དམངས༷་ཀྱི༷་རྒྱལ༷་པོ༷། སྐྱེ་ཤིའི་འཇིགས་པ་ལས་ཐར་པའི་ཕྱིར་འགྲོན༷་པོས༷་སྐྱེལ༷་མ༷་དང༷༌། རང་གཞན་དོན་གཉིས་འགྲུབ་པའི་ཕྱིར་ཚོང༷་པས༷་དེད༷་དཔོན༷་འཁོར་བའི་རྒྱ་མཚོ་ལས་བརྒལ་བའི་ཕྱིར་གྲུབ༷་པས༷་མཉེན༷་པ༷་ལྟར༷། ཉོན༷་མོངས༷་ཞི༷་ཕྱིར༷་ཉེས༷་ཀུན༷་གནོད༷་བྲལ༷་ཕྱིར༑ ༑སྐྱེས༷་ཤིས༷་འཇིགས༷་ཕྱིར༷་དོན༷་གཉིས༷་ལྷུན༷་གྲུབ༷་ཕྱིར༷། །སྲིད༷་མཚོ༷་བརྒལ༷་ཕྱིར༷་བླ༷་མ༷་བསྟེན༷་པར༷་བྱ༷། །
གཉིས་པ་རྒྱས་པར་བཤད་པ།
བླ༷་མ༷་སྨན༷་པ༷་གདམས༷་ངག༷་སྨན༷་དང༷་ནི༷། །རང༷་ལ༷་ནད༷་པའི༷་འདུ༷་ཤེས༷་ཉེར༷་བཞག༷་སྟེ༷། །ནན༷་ཏན༷་བརྩོན༷་པས༷་སྨན༷་ཉིད༷་བསྟེན༷་ཚུལ༷་དང༷༌། །ཞི༷་བདེ༷་ནད༷་ལས༷་གྲོལ༷་བའི༷་འབྲས༷་ཐོབ༷་བཞིན༷། །བསྟེན༷་ཚུལ༷་གཞན༷་རྣམས༷་ཚུལ༷་དེས༷་དཔག༷་བྱས༷་ལ༷། །དག༷་པའི༷་འདུ༷་ཤེས༷་བཞི༷་ཡིས༷༷་བསྟེན༷་པར༷་བྱ༷། །
གཉིས་པ་གང་གིས་བསྟེན་པ་སློབ་མའི་ཁྱད་པར་ལ་གསུམ། དང་པོ་སློབ་མ་ངན་པའི་རང་བཞིན་སྤང་བ།
གཞན༷་དུ༷་སྐལ༷་ངན༷་སློབ༷་མ༷་ཉེས༷་ཀུན༷་གཞི༷། །དད༷་དང༷་ངོ༷་ཚ་ཁྲེལ་མེད༷་སྙིང༷་རྗེ༷་ཆུང༷༌། །རིགས༷་དང༷་རང༷་བཞིན༷་ཀུན༷་སྤྱོད༷་སྐལ༷་བ༷་ངན༷། །སེམས༷་དང༷་ལས༷་དང༷་ཉོན༷་མོངས༷་དུག༷་ལྔ༷་རགས༷༷། །ཆོས༷་དང༷་ཆོས༷་མིན༷་དགེ༷་སྡིག༷་བསླབ༷་པ༷་འཆལ༷། །སྡོམ༷་དང༷་དམ༷་ཚིག༷་མི༷་བསྲུང༷་གཉེན༷་པོ༷་མེད༷་པས་རབ༷་རྨོངས༷་པ་བློ༷་གྲོས༷་ཆུང༷་ཞིང༷་དགང༷་སྟེ་མགུ༷་དཀའ༷་བ༷༷། ཁྲོ༷་དང༷་ཚིག༷་རྩུབ༷་འཕེལ༷་བ༷་དེ༷་དག༷་གིས༷། །བླ༷་མ༷་རི༷་དྭགས༷་ཆོས༷་ལ༷་གླ༷་རྩི༷་དང༷༌། །རང༷་ལ༷་རྔོན༷་པ༷་ནན༷་ཏན༷་མདའ༷་འཕེན༷་དང༷༌། །ཆོས༷་གྲུབ༷་འབྲས༷་བུ༷་གཞན༷་དུ༷་འཚོང༷་བའི༷་ཚུལ༷། །འདུ༷་ཤེས༷་ལོག༷་པ༷་ལྔ༷་ཡིས༷་བསྟེན༷་པ༷་ནི༷། །དམ༷་ཚིག༷་མེད༷་པས༷་འདི༷་ཕྱིར༷་སྡུག༷་བསྔལ༷་འཐོབ༷། །དམ་ཚིག་གསུམ་བཀོད་པའི་རྒྱུད་འགྲེལ་དུ། གསང་སྔགས་རྡོ་རྗེ་སློབ་དཔོན་སྨོད། །ཆོས་ལ་དབང་ཟ་ནོར་དང་བརྗེས། །རིགས་པས་དམ་ཚིག་མི་བསྲུང་བ། །དེ་དག་ཚེ་འདིར་ཚེ་ཐུང་ཞིང༌། །དཔལ་དང་སྐལ་བ་བཟང་པོ་ཉམས། །མཁའ་འགྲོའི་ཆད་པས་སྡུག་བསྔལ་ཞིང༌། །ཕྱི་མ་ངན་སོང་ཉིད་དུ་ལྷུང༌། །ཞེས་སོ། །
གཉིས་པ་ངན་པའི་ཀུན་སྤྱོད་སྤང་བ།
ལ༷་ལས༷་ཐོག༷་མར༷་མ༷་བརྟགས༷་བབ་ཅོལ༷་འཇུག༷ །གསར༷་ངེས༷་ཡོན༷་ཏན༷་བརྗོད༷་ཅིང༷་ཕྱི༷་ནས༷་སྨོད༷། །ཁ༷་ཅིག༷་འདྲེས༷་མས༷་ངོ༷་ལྐོག༷་གིས་བསྟོད་སྨད་ངན༷་གཡོ༷འི་ཚུལ༷། ཟུར༷་གྱིས༷་བླ༷་མ༷་ཉེ༷་འཁོར༷་སུན༷་འབྱིན༷་པ༷། །དེ༷་དག༷་གིས༷་ནི༷་འབྲས༷་བུ༷་མནར༷་མེད༷་ཉིད༷། །
གསུམ་པ་སློབ་མ་བཟང་པོའི་རང་བཞིན་བསྟན་པ།
སྐལ༷་བཟང༷་སློབ༷་མ༷་དད༷་དང༷་ཤེས༷་རབ༷་ཆེ༷། །བརྩོན༷་འགྲུས༷་བག༷་ཡོད༷་དྲན༷་དང༷་ཤེས༷་བཞིན༷་ལྡན༷། །བཀའ༷་ལས༷་མི༷་འདའ༷་སྡོམ༷་དང༷་དམ༷་ཚིག༷་བསྲུང་༷། །སྒོ༷་གསུམ༷་དུལ༷་ཞིང༷་སྙིང༷་རྗེ༷་ཕན༷་སེམས༷་ཆེ༷། །ཁོངས༷་ཡངས་སྤྲོ༷་རིང༷་གཏོང༷་ཕོད༷་དག༷་སྣང༷་ཆེ༷། །བརྟན༷་ཞིང༷་མོས༷་གུས༷་ཆེ༷་བ༷་དེ༷་དག་གིས༷། །
གསུམ་པ་ཇི་ལྟར་བསྟེན་པ་ཐབས་ཀྱི་ཡན་ལག་ལ་གསུམ། སྤང་བྱ་སྤང་བའི་ཐབས། བླང་བྱ་བསྟེན་པའི་ཐབས། དེ་གྲུབ་པའི་འབྲས་བུ་བསྟན་པའོ། །དང་པོ་སྤང་བྱ་ལ་དྲུག དང་པོ་བླ་མའི་ཉེས་སྐྱོན་བརྟག་པ་སྤང་བ།
རྟག༷་ཏུ༷་བླ༷་མའི༷་ཡོན༷་ཏན༷་དྲན༷་བྱ༷་ཞིང༷༌། །སྐྱོན༷་ལ༷་མི༷་རྟོག༷་མཐོང༷་ཡང༷་ཡོན༷་ཏན༷་བསམ༷། །རང༷་སྣང༷་ཡིན༷་ངེས༷་ཁོང༷་ལ༷་མི༷་མངའ༷་ཞེས༷། །སྐྱོན་གཅིག་སེམས་ན་ཡོན་ཏན་བརྒྱ་འགྱུར་དུ་སྙིང༷་ནས༷་བསམ༷་ཞིང༷་བཤགས༷་སྡོམ༷་གཉེན༷་པོ༷་བསྟེན།
གཉིས་པ་བླ་མའི་ཐུགས་དང་འགལ་བ་སྤང་བ་ནི།
བླ༷་མ༷་མི༷་མཉེས༷་ཆ༷་དང༷་བཅས༷་སྤངས༷་ཤིང༷༌༑ ༑ཇི༷་ལྟར༷་མཉེས༷་པའི༷་ཐབས༷་ལ༷་འབད༷་པར༷་བྱ༷། །བླ༷་མས༷་བཀའ༷་སྩལ༷་ནམ༷་ཡང༷་མི༷་བཅག༷་ཅིང༷༌། །བླ༷་མའི༷་ཉེ༷་འཁོར༷་སྡུག༷་པའང༷་བླ༷་མ༷་བཞིན༷། །བླ༷་མའི༷་འཁོར༷་གཡོག༷་སློབ༷་མར༷་མི༷་བསྡུ༷་ཞིང༷༌། །ཆོས༷་བཤད༷་དབང༷་བསྐུར༷་ལ༷་སོགས༷་ཞུས༷་ཏེ༷་བྱ༷། །
གསུམ་པ་ལུས་ཀྱི་མ་གུས་པ་སྤང་བ།
བླ༷་མའི༷་སྤྱན༷་སྔར༷་ལུས༷་ངག༷་ཡིད༷་སྡོམ༷་ཞིང༷༌། །རྐང༷་པ༷་བརྐྱང༷་དང༷་སྐྱིལ༷་ཀྲུང༷་རྒྱབ༷་མི༷་བསྟན༷། །ངོ༷་འཛུམ༷་མི༷་གནག༷་ཁྲོ༷་གཉེར༷་བསྟན༷་མི༷་བྱ༷། །
བཞི་པ་ངག་གིས་མ་གུས་པ་སྤང་བ།
བ༷བ་ཅོ༷ལ་མི༷་སྨྲ་བརྫུན༷་ཚིག༷་ཕྲ༷་མ༷་ད༷ང༌། །གཞ༷ན་གྱི༷་སྐྱོ༷ན་བརྗོ༵༷ད་མི༷་སྙ༷ན་རྩུབ༷་མོ༷འི་ཚི༷ག །མ་བརྟག༷ས་འབྲེ༷ལ་བ༷་མེ༷ད་རྣམས༷་སྨྲ༷་མི༷་བྱ༷། །
ལྔ་པ་ཡིད་ཀྱིས་མ་གུས་པ་སྤང་བ།
བླ༷་མའི༷་རྫས༷་ལ༷་བརྣབ༷་སེམས༷་མི༷་བྱ༷་ཞིང༷༌། །སློབ་འབངས་ཡོན་བདག་སྡེར༷་བཅས༷་གནོད༷་སེམས༷་ཆ༷་དང༷་བཅས༷་ཀུན༷་བསྡམ༷། དགོས་དབང་གིས༑ བླ༷་མའི༷་མཛད༷་སྤྱོད༷་སྣ༷་ཚོགས༷་ཆོ༷་འཕྲུལ༷་ལ༷། །འཇིག་རྟེན་མཐུན་འཇུག་ཅུང་ཟད་ལ། ཁ༷་ཞེ༷་འཛོལ༷་བས༷་འཁྲུལ༷་པར༷་མི༷་བརྟག༷་ཅིང༷༌། །འདི༷་ནི༷་མི༷་རིགས༷་ཁོ༷་རང༷་མཛད༷་མོད༷་སྙམ༷། །ཅུང༷་ཟད་འགལ༷་འདུ༷་ཉེས༷་སྐྱོན༷་ལོག༷་ལྟ༷་དོར༷། །
དྲུག་པ་བླ་མར་རང་སྣང་ལོག་པ་སྤང་བ།
གལ་ཏེ་བླ༷་མ༷་སྡང༷་བར༷་མངོན༷་ན༷་ཡང༷༌། །རང༷་སྐྱོན༷་ཡོད༷་ངེས༷་བརྟགས༷་ལ༷་བཤགས༷་སྡོམ༷་བྱ༷། །སྤྱི༷་གཙུག༷་བསྒོམས༷་ལ༷་ཀྱེ་ཀྱེ་བླ་མ་རིན་པོ་ཆེ་སོགས་གསོལ༷་བ༷་དྲག༷་པོ༷་ཉིན་མཚན་ཐུན་བཞིར་ལན་བདུན་བདུན་གདབ༷༷། དེ༷་ཡིས༷་མཉེས༷་ཤིང༷་དངོས༷་གྲུབ༷་མྱུར༷་དུ༷་འཐོབ༷། །
གཉིས་པ་བླང་བྱ་བསྟེན་ཐབས་ལ་བཞི། དང་པོ་ལུས་ངག་མདང་གསལ་གྱིས་མཉེས་པ༑
བླ༷་མ༷་མཐོང༷་ཚེ༷་ལྡང༷་དང༷་ཕྱག༷་ཚལ༷་ཞིང༷༌། །བཞུགས༷་ཚེ༷་སྟན༷་སོགས༷་མཁོ༷་བའི༷་ཡོ༷་བྱད༷་དབུལ༷༑ ༑སྙན༷་པར༷་སྨྲ༷་བས༷་བསྟོད༷་ཅིང༷་ཐལ༷་མོ༷་སྦྱོར༷། །བཞུད༷་ཚེ༷་ལྡང༷་དང༷་ཞབས༷་འབྲིང༷་བསྙེན༷་བཀུར༷་བྱ། །
གཉིས་པ་རང་སེམས་རྣམ་དག་གིས་མཉེས་པ།
རྟག༷་ཏུ་དྲན༷་དང༷་ཤེས༷་བཞིན༷་བག༷་ཡོད༷་ཅིང༷། །གུས༷་དང༷་འཇིགས༷་བཅས༷་ཞུམ༷་པས༷་གནས༷་པར༷་བྱ༷། །ཇི༷་ལྟར༷་བག༷་མ༷་གསར༷་པའི༷་ཚུལ༷་བཞིན༷་དུ༷། །སྒོ༷་གསུམ༷་ཞི༷་བས༷་བླ་༷མའི༷་དྲུང༷་འདུག༷་གིས༷། །འཕྱར༷་ཞིང༷་གཡེང་༷ལ༷་རྒོད༷་བག༷་བྱ༷་བ༷་མིན༷། །ཕྱོགས༷་རིས༷་མ༷་ཡིན༷་ཁེ༷་དང༷་གྲགས༷་པས༷་མིན༷། །གཡོ༷་སྒྱུས༷་མ༷་ཡིན༷་དེ༷་བཞིན༷་ཚུལ༷་འཆོས༷་མིན༷། །ངོ༷་ལྐོ༷ག་མ༷་ཡིན༷་ཉེ༷་རིང༷་ཆགས༷་སྡང༷་མིན༷། །
གསུམ་པ་བསྙེན་བཀུར་ཞབས་ཏོག་གིས་མཉེས་པ།
རང༷་ལ༷་འབྱོར༷་པ༷་ཡོད༷་ན༷་བླ༷་མ༷་མཆོ༷ད༑ ༑ལུས༷་ངག༷་ཞབས༷་ཏོག༷་བསྙེན༷་བཀུར༷་སྲི༷་ཞུ༷་དང༌། །ཚེ༷་འདི༷་བློས༷་བཏང༷་བསྒྲུབ༷་པས༷་མཉེས༷་པར༷་བྱེད༷། །
བཞི་པ་རང་ཕྱོགས་འགྱུར་མེད་ཀྱིས་མཉེས་པ།
གཞན༷་གྱིས༷་མི༷་སྙན༷་བརྗོད༷་ནའང༷་དེ༷་ཟློག༷་ཅིང༷། །ནུས༷་པ༷་མེད༷་ན༷་སླར༷་ཡང༷་ཡོན༷་ཏན༷་བསམ༷། །རྣ༷་བ༷་དག༷བ་ཅིང༷་སྙིང༷་རྗེས༷་ཕན༷་པ༷་བསྒྲུབ༷། །དེ༷་ལ༷་མི༷་བརྟེན༷་བག༷་ཕེབས༷་སྨྲ༷་བ༷་མིན༷། །
གསུམ་པ་དེས་འགྲུབ་པའི་འབྲས་བུ།
དེས༷་ནི༷་ཚེ༷་རབས༷་ཀུན༷་དུ༷་ཕན༷་པ༷་འགྲུབ༷། །དམ༷་པ༷་རྣམས༷་དང༷་ཕྲད༷་ཅིང༷་ཆོས༷་རབ༷་ཐོས༷། །ས༷་དང༷་ལམ༷་དང༷་གཟུངས༷་དང༷་ཏིང༷་ངེ༷་འཛིན༷། །སྣ༷་ཚོགས༷་ཡོན༷་ཏན༷་འབྱོར༷་པས༷་ཡོངས༷་གང༷་ཞིང༷༌། །འགྲོ༷་ལ༷་ཞི༷་བདེའི༷་དགའ༷་སྟོན༷་འབྱེད༷་པ༷་ཡིན༷། །
བཞི་པ་འགལ་ཟླ་སྡིག་པའི་རྩ་ལག་སྤང་བ་ལ་གསུམ། དང་པོ་སྡིག་པའི་བཤེས་གཉེན་སྤང་བ།
དེ༷་ལྟར༷་དམ༷་པ༷་རྣམས༷་ལ༷་ལེགས༷་བསྟེན༷་པས༷། །སྡིག༷་པའི༷་བཤེས༷་གཉེན་ངན༷་པའང༷་ཀུན༷་དུ༷་སྤང༷༌། །དེ༷་ཡང༷་སྔར༷་བཤད༷་ཡོན༷་ཏན༷་མི༷་ལྡན༷་ཞིང༷༌། །ལོག༷་པའི༷་སྐྱོན༷་མང༷་སྡོམ༷་དང༷་དམ༷་ཚིག༷་འཆལ༷། །བྱམས༷་དང༷་སྙིང༷་རྗེ༷་ཤེས༷་རབ༷་ཐོས༷་པ༷་ཆུང༷༌། །ལེ༷་ལོ༷་སྙོམ༷་ལས༷་མི༷་ཤེས༷་ང༷་རྒྱལ༷་ཆེ༷། །ཀོ༷་ལོང༷་གདུག༷་རྩུབ༷་ཉོན༷་མོངས༷་དུག༷་ལྔ༷་རགས༷། །དབེན་པར་གནས་ཀྱང་འདུ་འཛི་དང་ཉོན་མོངས་པའི་ཆར་འབབ་པས་ཚེ༷་འདི༷་དོན༷་གཉེར༷་ཕྱི༷་མ༷་རྒྱང༷་རིང༷་འཕང༷༌། ཆོས༷་ལྟར༷་སྟོན༷་ཡང༷་ཆོས༷་མིན༷་ཟོག༷་པོའི༷་རིགས༷་ཏེ་ཚིག་དོན་འཛོལ་བའོ། །མི༷་གཙང༷་ཕུང༷་པོ༷་ལྟ༷་བུའི༷་བླ༷་མ༷་ནི༷། །གདུལ༷་བྱའི༷་བུང༷་བ༷་མང༷་པོ༷་འ༷དུ་ཡ༷ང་རིང༷་དུ༷་སྤང༷། །དད༷་ལྡན༷་ལོག༷་ལམ༷་ངན༷་འགྲོ༷ར་འཁྲིད༷་པས༷་ན༷། །ཐར༷་ལམ༷་འདོད༷་པས༷་ནམ༷་ཡང༷་བསྟེན༷་མི༷་བྱ༷། །
གཉིས་པ་སྡིག་པའི་གྲོགས་པོ་སྤང་བ།
སྡིག༷་པའི༷་གྲོགས༷་པོ༷་དེ༷་ཡང༷་སྤང༷་བྱ༷་སྟེ༷། །ཇི༷་ཙམ༷་འགྲོགས༷་པ༷་དེ༷་ཙམ༷་སྡིག༷་པ༷་འཕེལ༷། །དགེ༷་བ༷་འགྲི༷བ་ཅིང༷་ཉོན༷་མོངས༷་ཆར༷་བཞིན༷་འབབ༷༑ ༑བདེ༷་འགྲོ༷་འགོག༷་ཅིང༷་ངན༷་འགྲོའི་འབབ༷་སྟེག༷ས་ཏེ༷། །དམ༷་པ༷་སྨོད༷་ཅིང༷་དཀར༷་པོའི༷་ཆོས༷་ལ༷་སྡང༷། །ངན༷་པ༷་བསྟོད༷་ཅིང༷་ནག༷་པོའི༷་ཆོས༷་ལ༷་བསྟེན༷། །སྐལ༷་མཉམ༷་མི༷་དགེ༷་སྤྱོད༷་རྣམས༵་བསྔགས༷་པ༷་སྟེ༷། །རྟག༷་ཏུ༷་ལོ༷ག་ལ༷མ་ང༷ན་འགྲོ༷ར་འཁྲི༷ད་པ༷ས་ན། །བློ༷་མི༷ག་ལྡ༷ན་པ༷ས་རི༷ང་དུ༷་སྤ༷ང་བ༷ར་བྱ༷། །
གསུམ་པ་བཤེས་དང་གྲོགས་ངན་སྤང་བའི་ཕན་ཡོན།
སྡིག༷་པའི༷་བཤེ༷ས་གཉེ༷ན་གྲོ༷གས་བཅ༷ས་སྤ༷ངས་པ༷་ཡི༷ས། །འདི༷་ཕྱི༷ར་བ༷དེ་ཞི༷ང་ལེ༷གས་པ༷འི་ཡོ༷ན་ཏན༷་འགྲུབ༷། །རྟག་ཏུ༷་དགེ༷་འཕེ༷ལ་ཐ༷ར་ལ༷མ་ཟ༷བ་མོ༷་ཟི༷ན། །སྐྱེ༷་བོ༷་ངན་པ༷་ན༷མ་ཡ༷ང་མི༷་མཐོ༷ང་ཞི༷ང༌། །བདེ༷་གཤེགས༷་སྲས༷་ཀྱིས༷་བསྐོར༷་བའི༷་མགོན༷་པོ་ཡི༷ས༷། །བད༷ག་ལ༷་དགོངས༷༵་ཤིང༷་བྱིན༷་གྱིས༷་རློབ༷་པར༷་མཐོ༷ང༌། །བདེ༷་བར༷་ཚེ༷་ཡི༷་དུས༷་བྱེད༷་མཐོ༷་རིས༷་འགྲོ༷། །དེ༷་སོགས༷་བསམ༷་གྱིས༷་མི༷་ཁྱབ༷་ཡོན༷་ཏན༷༷་ལྡན༷། །
ལྔ་པ་མཐུན་རྐྱེན་དགེ་བའི་རྩ་ལག་བསྟེན་པ་ལ་གསུམ། དང་པོ་དགེ་གྲོགས་བསྟེན་པར་འོས་པ།
དགེ༷་བའི༷་གྲོགས༷་པོ༷་དམ༷་པ༷་རྟག༷་ཏུ༷་བསྟེན༷། །དེ༷་དག༷་གིས༷་ནི༷་དགེ༷་བའི༷་ལས༷་འཕེལ༷་ཞིང་༷། །སྡིག༷་དང༷་ཉོན༷་མོངས༷་འགྲིབ༷་ལ༷་ཉེས༷་པ༷་འགོག༷ །སྲིད༷་ལས༷་མཐར༷་འབྱིན༷་མངོན༷་མཐོ༷་ངེས༷་ལེགས༷་འགྲུབ༷། །ཚེ༷་འདིར༷་བདེ༷་ཞིང༷་ཕྱི༷་མ༷་འབྲས༷་དང༷་བཅས༷། །རྟག༷་ཏུ༷་དོན༷་ཡོད༷་ལྷ༷་མིའི༷་འདྲེན༷་པར༷་འགྱུར༷། །
གཉིས་པ་དེའི་ཕན་ཡོན་ལ་བསྔགས་པ།
དགེ༷་བའི༷་བཤེས༷་དང༷་དགེ༷་གྲོགས༷་བསྟེན༷་པ༷་ཡིས༷། །དགེ༷་ཚོགས༷་འཕེལ༷་ཞིང༷་འབྲས༷་བུ༷་བདེ༷་བ༷་འཐོབ༷། །སྲིད༷་ན༷་མི༷་འཇིགས༷༷་ཕན༷་བདེ༷་དཔག༷་མེད༷་ཅིང༷༌། །འགྲོ༷་བའི༷་དོན༷་གཉིས༷་འབྱོར༷་པ༷་མཐའ༷་ཡས༷་འགྲུབ༷། །འདི༷་ནི༷་རྣམ༷་འདྲེན༷་རྒྱལ༷་བའི༷་སྤྲུལ༷་པ༷་སྟེ༷། །སྙིགས༷་མའི༷་དུས༷་སུ༷་དེ༷་ལྟར༷་སྣང༷་བ༷་ཡིན༷། །དེ༷་བས༷་ཇི༷་སྲིད༷་བྱང༷་ཆུབ༷་སྙིང༷་པོའི༷་བར༷། །སྐྱེ༷་བོ༷་དམ༷་པ༷་རྣམས༷་ལ༷་བརྟེན༷་པར༷་བྱ། །
གསུམ་པ་ཡོན་ཏན་གཞན་ཡང་བསྟན་པ།
དེ༷་ཡིས༷་དག༷་སྣ༷ང་ཕྱོགས༷་མེད༷་འཆར༷་བ༷་དང༷༌༑ ༑བྱམས༷་དང༷་སྙིང༷་རྗེ༷་བྱང༷་ཆུབ༷་སེམས༷་འབྱོངས༷་ཤིང༷༌། །ཉམས༷་དང༷་རྟོགས༷་པ༷་རང༷་བཞིན༷་གོང༷་དུ༷་འཕེལ༷། །གཞན༷་དོན༷་དཔག༷་མེད༷་ཅི༷་བསམ༷་ཆོས༷་བཞིན༷་འགྲུབ༷། །
དྲུག་པ་ལམ་ཟབ་བླ་མའི་རྣལ་འབྱོར་བསྟན་པ་ལ་གསུམ། རྒྱུན་དུ་བསྒོམ་པ་ལས་ཚོགས་དང་བཅས་པ། བར་ཆད་བཟློགས་པ་དམིགས་གནད་དང་བཅས་པ། ཐབས་དེས་གྲུབ་པ་ཕན་ཡོན་དང་བཅས་པའོ། །དང་པོ་རྒྱུན་དུ་བསྒོམ་པ་ལས་ཚོགས་དང་བཅས་པ་ལ་གསུམ། སྒོམ་ཚུལ། ལས་ཚོགས། ཆ་རྐྱེན་ནོ། །དང་པོ་སྒོམ་ཚུལ་ལ་གཉིས། དང་པོ་བསྐྱེད་པ་སྐུའི་ལམ་ཁྱེར།
ཇི༷་ལྟར༷་བསྒོམ༷་ཞིང༷་གསོལ༷་བ༷་གདབ༷་པ༷་ནི༷། །རྒྱུན༷་དུ༷་ཚོགས༷་བསག༷་སྒྲིབ༷་པ༷་སྦྱོང༷་བ༷་ལ༷། །སྟན་བདེ་བར་སྐྱབས་སེམས་སྔོན་དུ་འགྲོ་བས་རང་ཡི་དམ་གང་མོས་བསྒོམ་པའི་ཉིན༷་མོ༷་སྤྱི༷་གཙུག༷་མཚན༷་མོ༷་སྙིང༷་ནང༷་དུ༷། རྩ༷་བའི༷་བླ༷་མ༷་གང༷་མོས༷་ཡི༷་དམ༷་དང༷། །མཁའ༷་འགྲོ༷་གཉིས༷་མེད༷་མཚན༷་དཔེས༷་བརྒྱན༷་པའི༷་མཐར༷། །བརྒྱུད༷་པའི༷་བླ༷་མ༷་དཔའ༷་བོ༷་མཁའ༷་འགྲོས༷་བསྐོར༷། །ཡིད༷་ཀྱིས༷་མཆོད༷་ཅིང༷་འདོད༷་དོན༷་གསོལ༷་བ༷་གདབ༷༑ ༑འདི་གུ་རུ་པདྨའི་མན་ངག་རྩ་བ་གསུམ་བསྒྲིལ་དུ་སྒྲུབ་པ་སྟེ། བླ་མས་བྱིན་གྱིས་རློབས༑ ཡི་དམ་གྱིས་མཆོག་གི་དངོས་གྲུབ་སྟེར། མཁའ་འགྲོས་བར་ཆད་སེལ་ཞིང་གཙོ་བོ་ཐུན་མོང་གི་དངོས་གྲུབ་འགྲུབ་པ་སྟེ་མདོར་ན། ཀུན་འདུས་རིན་པོ་ཆེའི་རྒྱུད་ལས། གང་གིས་བསྐལ་པ་འབུམ་ཕྲག་ཏུ། །ལྷ་སྐུ་འབུམ་ཕྲག་བསྒོམས་པ་ལས། །བླ་མ་ཅུང་ཟད་དྲན་པ་མཆོག །བསོད་ནམས་འདི་ནི་ཕ་མཐའ་ཡས། །ཞེས་སོ། །
གཉིས་པ་གྲགས་སྟོང་གསུང་གི་ལམ་ཁྱེར།
མཚན༷་དེ༷་ཤེས་ན་རྒྱ༷་སྐད༷་མ་ཤེས་ན་དེ༷་རང་བཅུག་ནས་ཐོག༷་མར༷་སངས་རྒྱས་ཐམས་ཅད་ཀྱི་རྡོ་རྗེ་གསུམ་གྱི་ངོ་བོར་ལྷུན་གྱིས་གྲུབ་པས་ཨོཾ༷་སྦྱིན༷་ཞིང༷་ཐ༷་མར༷་ཨཱ༷་ཧཱུ༷ྃ་ལས་དམིགས༷་གང༷་འདོད༷་ཞི་བ་ལ་ཤིནྟིང་ཀུ་རུ་སོགས་ཤམ༷་བུར༷་གདགས༷།
གཉིས་པ་ལས་ཚོགས་ལ་བཞི། དང་པོ་ཞི་བ།
དམིགས་པ་ནད༷་གདོན༷་སྡིག༷་སྒྲི༷་བ་ཞི༷་བར༷་འདོད༷་པ༷་ཡིས༷། ཐམས༷་ཅད༷་དཀར༷་པོའི༷་འོད༷་ཟེར༷་རབ༷་འཕྲོས༷་པས༷། །མི༷་མཐུན༷་ཕྱོགས༷་ཞི༷་དངོས༷་གྲུབ༷་ཐོབ༷་པར༷་བསམ༷། །
གཉིས་པ་རྒྱས་པ།
ཚེ༷་དཔལ༷་འབྱོར༷་སོགས༷་རྒྱས༷་པའི༷་ལས༷་འདོད༷་པས༷། །སེར༷་པོ༷་འདོད༷་དགུའི༷་ཆར༷་པ༷་འབེབས༷་ལུས་དང་གནས་ཁང་གང་བར༷་བས༷མ།
གསུམ་པ་དབང༌།
དབང༷༷་དང༷་དགུག༷་པ༷་ལ༷་སོགས༷་དབང༷་རྣམས༷་ལ༷། ཐམས༷་ཅད༷་དམར༷་པོ༷་འོད༷་ཟེར༷་ལྕགས༷་ཀྱུའི༷་ཚུལ༷་གྱིས་གང་འདོད་དྲངས་ཏེ་རྐང་འོག་ཚུད་པར་བསམ།
བཞི་པ་དྲག་པོ།
བགེགས༷་དང༷་གདོན༷་སོགས༷་ཚར༷་གཅོད༷་མངོན༷་སྤྱོད༷་ལ༷། །ཐམས༷་ཅད༷་མཐིང༷་ནག༷་འོད༷་ཟེར༷་མཚོན༷་ཆ༷་འཕྲོ༷། །མེ༷་དཔུང༷་རྩིབས༷་སྟོང༷༷་འཁོར༷་ལོས༷་འཇོམས་པར༷་བསམ། །
གསུམ་པ་ཆ་རྐྱེན་ལ་གསུམ། དང་པོ་སྔགས་ཀྱི་གནད།
ཁྱད་པར་དུ་སྔགས༷་བཟླས༷་རང་སྒྲས་སྟོང༷་གསུམ༷་གཡོ༷་འགུལ༷་ལྡེག༷་ཅིང༷་འཕར༷། མེར་མེར་འུར་འུར་ཡོད་པར་བསམ་པས་ལས༷་རྣམས༷་འགྲུབ༷་ཅིང་ལས་བཞི་སོ་སོའི་ལྷག༷་པའི༷་བསྐྱེད་༷རིམ༷་བཞིན༷་བསྒོམ༷་པར་བྱའོ།།
གཉིས་པ་རྫོགས་རིམ་གྱི་རྣལ་འབྱོར།
རྗེས༷་རྣམས༷་སྣང༷་སྲིད་རང་ལ། རང་བླ་མ་རིམ༷་བསྡུ༷་དེ༷་མི༷་དམིགས༷་སྟོང༷་པའི༷་ངང༷་དར༷་ཅིག༷་གློད༷་ལ༷་དགེ༷་བ༷་བྱང༷་ཆུབ༷་བསྔོ༷།
གསུམ་པ་ཕན་ཡོན་གྱི་རང་བཞིན།
སོ༷་སོའི༷་ལས༷་དང༷་རྗེས༷་མཐུན༷་དངོས་སམ་རྨི་ལམ་དུ་རྟག༷ས་རྣ༷མས་འབྱུང༷་བ་འདི༷་ནི༷་ཟབ༷་ལམ༷་བདེ༷་ཆེན༷་རྒྱ༷་མཚོ༷་ཡིན༷།
གཉིས་པ་བར་ཆད་བཟློགས་པ་བླ་མའི་རྣལ་འབྱོར་ལ་ལྔ། དང་པོ་མགྲོན་བསམ་པ།
ཁྱད༷་པར༷་ནད༷་གདོན༷་བར༷་ཆད༷་འཆི༷་བླུས༷་ཚེ༷། །མདུན༷་གྱི༷་ནམ༷་མཁར༷་པད༷་སྡོང༷་སེངྒའི༷་ཁྲིར༷། །མི༷་འཇིགས༷་ཡངས༷་པ༷་ཅན༷་སྟེང༷་བླ༷་མ༷་དང༷༌། །སངས༷་རྒྱས༷་དབྱེར༷་མེད༷་འཛུམ༷་མ༷དངས༷་ལྡན༷་པ༷་ལ༷། །བརྒྱུད༷་པའི༷་བླ༷་མ༷་བྱང༷་སེམས༷་མཁའ༷་འགྲོས༷་བསྐོར༷། །འོག༷་ཏུ༷་རིགས༷་དྲུག༷་ལན༷་ཆགས༷་སྙིང༷་རྗེའི༷་མགྲོན༷། །དུས༷་གསུམ༷་ཕ༷་མ༷་འཁོར༷་བའི༷་སེམས༷་ཅན༷་བས༷མ། །སྤྱན་དྲངས་མཆོད་བསྟོད་བསྡུས་པ་བྱས་ལ།
གཉིས་པ་མཆོད་རྫས་སྤྲུལ་པ།
རང༷་སེམས༷་སྤྱི༷་གཙུག༷་ཧཱུ༷ྃ་དཀར་པོ་འཐོན༷་དཔའ༷་བོའི༷་སྐུ༷་དཀར་པོ་རལ་གྲིའམ་ཆུ༷་གྲི༷་ཐོད༷་པ༷་ཐོགས༷་པའི༷་རྣམ༷་པ༷་ཡིས༷། ལུས༷་ཀྱི༷་ཐོད༷་པ༷་སྨིན༷་མཚམས༷་མཛོད༷་སྤུར༷་བཅད༷། །ཐོད༷་པའི༷་སྒྱེད༷་པུ༷་གསུམ༷་སྟེང༷་བཞག༷་པའི༷་ནང༷༌། །ལུས༷་ཀྱི༷་ཤ༷་ཁྲག༷་རུས༷་པས༷་ཁེངས༷་པ༷་ལ༷། །སྟེང་ནས་བདུད༷་རྩིའི༷་ཆར༷་བབ༷་འོག༷་ནས༷་ཡཾ་ལས་རླུང་རམ་རཾ་ལས་མེ༷་འབར༷་བས། ཐོད༷་པ༷་སྟོང༷་གསུམ༷་དང༷་མཉམ༷་བདུད༷་རྩིས༷་ཁེངས༷།
གསུམ་པ་མཆོད་པ་འབུལ་ཞིང་དངོས་གྲུབ་བླང་བ།
རང༷་སེམས༷་དཔའ༷་བོ༷་གྲངས༷་མེད༷་སྤྲུལ༷་པ༷་ཡིས༷། །ཐོད༷་པས༷་ཐམས༷་ཅད༷་དུས༷་མཉམ༷་བདུད༷་རྩི༷་བཀྱེ༷། །ཞི༷་བའི༷་མགྲོན༷་མཉེས༷་ཚོགས༷་རྫོགས༷དངོས༷་གྲུབ༷་ཐོབ༷། །སྲིད༷་པའི༷་མགྲོན༷་མཉེས༷་ཐོག༷་མེད༷་ལན༷་ཆགས༷་འཁོར༷༑ ༑ཁྱད༷་པར༷་གང༷་གནོད་གདོན༷་མཉེས༷་བར༷་ཆད༷་ཞི༷། །ཐམས༷་ཅད༷་མཉེས༷་པའི༷་འོད༷་ཟེར༷་བདག༷་ལ༷་ཕོག༷ །ནད༷་ཞི༷་གདོན༷་ཞི༷་བར༷་ཆ༷ད་ར༷ང་སར༷་ཞི༷། །འཆི༷་བ༷་བསླུས༷་ཤིང༷་དངོས༷་སྒྲུབ༷་ཐོབ༷་པར༷་བསམ༷། །
བཞི་པ་རྒྱས་གདབ་བྱ་བ།
རྗེས༷་ལ༷་ཐམས༷་ཅད༷་མི༷་དམིགས༷་སེམས༷་ཀྱི༷་ངང༷༌། །སེམས༷་ཉིད༷་མི༷་དམིགས༷་ཆོས་དབྱིངས༷་མཉམ༷་པར༷་བཞག༷ །སྒྱུ༷་མའི༷་རང༷་བཞིན༷་དག༷་པས༷་བསྔོ༷་བར༷་བྱ༷། །
ལྔ་པ་ཕན་ཡོན་བསྟན་པ།
རྣལ་འབྱོར་ཀུ་སཱ་ལི་རྣམས་ཀྱི་ནང་གི་ཚོགས་འཁོར་བཟང་པོ་འདིས༷་ནི༷་མི༷་མཐུན༷་རྐྱེན༷་རྣམས༷་ཞི༷་བ༷་དང༷༌། ཚོགས༷་ཆེན༷་རབ༷་རྫོགས༷་སྒྲིབ༷་ཀུན༷་བྲལ༷་བ༷་སྟེ༷། །བྱིན༷་རླབས༷་ཚད༷་མེད༷་རྟོགས༷་པ༷་རྒྱུད༷་ལ༷་སྐྱེ༷། །བདག༷་འཛིན༷་མེད༷་ཅིང༷་ངེས༷་འབྱུང༷་བློ༷་སྣ༷་ཐུང༷༌། །བསམ༷་པ༷་འགྲུབ༷་ཅིང༷་སྣང༷་སྲིད༷་བླ༷་མར༷་འཆར༷། །གནད༷་གཅོད༷་མེ༷ད་ཅིང༷་འཆི༷་ཀའི༷་འོད༷་གསལ༷་འགྲུབ༷༑ ༑བར༷་དོར༷་གྲོལ༷་ཞིང༷་དོན༷་གཉིས༷་ཕུན༷་སུམ༷་ཚོགས༷། །དེ༷་ཕྱིར༷་བླ༷་མ༷་བསྒྲུབ༷་ལ༷་ནན༷་ཏན་བྱ༷། །
གསུམ་པ་ཐབས་དེས་གྲུབ་པའི་ཕན་ཡོན།
གང༷་གིས༷་བསྐྱེད༷་རིམ༷་བསྐལ༷་པར༷་བསྒོམས༷་པས༷་ཀྱང༷༌། །བླ༷་མ༷་སྐད༷་ཅིག༷་དྲན༷་པ༷་མཆོག༷་ཏུ༷་གསུངས༷། །འཁོར་ལོར་ཆུབ་པ་རོལ་བའི་རྒྱུད་ལས། གང་གིས་བསྐལ་པ་བྱེ་བ་རུ། །ལྷ་ཡིས་སྐུུ་ནི་བསྒོམས་བྱས་པས། །མགོན་པོ་ཀུན་གྱི་དབང་ཕྱུག་ཅེས། །བླ་མ་དྲན་པ་མཆོག་ཏུ་བཤད། །ཅེས་སོ། །
བདུན་པ་རྟག་ཏུ་དགེ་བའི་བཤེས་གཉེན་བསྟེན་པར་གདམས་པ་ལ་གཉིས། དང་པོ་ཕན་བདེའི་འབྱུང་གནས་བཤེས་གཉེན་བསྟེན་པར་གདམས་པ།
དོན་གཉིས་ཀྱི་དཔལ༷་ལྡན༷་ཆོས་ཀྱི་འབྱོར༷་པ༷་དམ༷་པའི༷་གཞིར༷་གྱུར༷་པ༷་ཡི་སངས་རྒྱས། ཡོན༷་ཏན༷་ཡོངས༷་གང༷་ཕན༷་བདེའི༷་སྤྲིན༷་ཚོགས༷་ཅན༷། །ས༷་གསུམ༷་གདུལ་བྱ་དབང་པོ་ཆུང་འབྲིང་ཆེན་པོའམ། དང་པོ་འཇུག་པའི་གཞི། བར་དུ་འཇུག་པའི་ལམ། ཐ་མར་དོན་གྱི་སྙིང་པོ་གསུམ་ལ་དགོངས་པའི་ཆོས་འཁོར་རིམ་པ་གསུམ་གྱི་བདུད༷་རྩི༷་དམ༷་པའི༷་ཆར༷་འདོད༷་པས༷། ཐུགས༷་རྗེའི༷་ངང༷་ཅན༷་རྣམས༷་ལ༷་ཐོབ་པར་འདོད་པ་དེས་དགེ་བའི་བཤེས་གཉེན་བརྟེན༷་པར༷་བྱའོ༷། །
གཉིས་པ་སྐྱོ་དུབ་སྤངས་ཏེ་བསྟེན་པར་གདམས་པ།
ཐོག༷་མེད༷་དུས༷་ནས༷་ཉེ༷་བར༷་གོམས༷་པ༷་ཡི༷། །ཡིད༷་མཁའི༷་ཉོན༷་མོངས༷་གདུང༷་བ༷་ཞི༷་བའི༷་ཕྱིར༷། །ཚོང་དཔོན་གྱི་བུ་ནོར༷་བཟང༷་གིས་འཇམ་དཔལ་སོགས་ཀྱིས་ལུང་སྟོན་ཅིང་བྱིན་གྱིས་རློབ་པའི་བླ་མ་ལྔ་བཅུ་ང་བཞི། དེ་དག་གིས་གདམས་པས་རྗེས་སུ་བསྟན་པའི་བླ་མ་ང་བཞི་སྟེ་བརྒྱ་རྩ་བརྒྱད་བསྟེན་པའམ་རྟག༷་ཏུ༷་ངུ༷་ཡིས་ལུས་བཙོངས་ཏེ་ཆོས་འཕགས་ལ་བཀུར་བ་བཞིན༷་ཆོས༷་ཚོལ༷་བས༷། སྐྱོ༷་ངལ༷་སྤངས༷་ལ༷་དགེ༷་བའི༷་བཤེས༷་གཉེན༷་བསྟེན༷་པར་བྱའོ། །
དོན་གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་བསྔོ་བ༑
དེ༷་ལྟར༷་དགེ་བའི་བཤེས་གཉེན་བརྟེན་ཚུལ་གྱི་མན་ངག་དོན༷་སྤྱོད༷་དབང༷་པོའི༷་རྒྱུད༷་སྟོང༷་ལྡན༷་པ་ལས་ཀྱང༌། སྐྱེ་དགུ་སྐལ༷་བཟང༷་རྣ༷་བའི༷་བདུད་རྩིར་ལྷུང༷་བའི༷་བསོད་ནམས་ལས༷།ཉེས༷་གྱུར༷་ལོག༷་པའི༷་ལ༷མ་སྡིག་བཤེས་ལ༷་བསྟེན་པ༷་ཡི༷ས། །དུབ༷་པའི༷་སེམས༷་ཉིད༷་དེ༷་རིང༷་ངལ༷་སོས༵་ཤིག༵ །
གཉིས་པ་ལེའུའི་མཚན།
རྫོག༷ས༵་པ༷་ཆེན༷་པོ༷་སེ༷མས་ཉི༷ད༵་ང༷ལ་ག༷སོ་ལ༷ས༵། དགེ༷་བ༷འི་བཤེ༷ས་གཉེ༷ན་བསྟེན༷་པ༷འི་ལེའུ༷་སྟེ༷་ལྔ༷་པ༷འོ། །།
༈ དྲུག་པ་སྐྱབས་སུ་འགྲོ་བའི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། །དང་པོ་ནི།
དེ༷་ལྟར༷་དགེ༷་བའི༷་བཤེས༷་གཉེན༷་ལེགས༷་བསྟེན༷་ནས༷། མྱང་འདས་ལས། ཇི་ལྟར་སྐས་ཀྱི་རིམ་པ་བཞིན། །ང་ཡི་བསྟན་པ་ཟབ་མོ་ཡང༌། །རིམ་གྱིས་བསླབ་ཅིང་ནན་ཏན་བྱ། །ཐོད་རྒལ་མ་ཡིན་ཐར་ཆགས་སོ། །ཞེས་སོགས་གསུངས་པ་ལྟར། ཐར༷་པའི༷་ལམ༷་ལ༷་རིམ༷་གྱིས༷་བསླབ་པར༷་བྱའོ༷། །
གཉིས་པ་ལ་བཞི་སྟེ། གང་གིས་སྐྱབས་སུ་འགྲོ་བའི་གང་ཟག གང་ལ་སྐྱབས་སུ་འགྲོ་བའི་ཡུལ། ཇི་ལྟར་སྐྱབས་སུ་སོང་བའི་བསླབ་བྱ། སྐྱབས་འགྲོ་རྒྱུད་ལ་བསྟེན་པའི་ཕན་ཡོན་ནོ༑ ༑དང་པོ་ལ་གཉིས། དང་པོ་སྐྱེས་བུ་གསུམ་གྱི་དབྱེ་བ་བསྟན་པ།
དེ་ལ་ཐོག་མར་ལམ༷་རྣམས༷་ཀུན༷་གྱི༷་གཞི༷་རྟེན༷་སྐྱབས༷་སུ༷་འགྲོ༷། སྐྱེས༷་བུ༷་ཆུང༷་རྣམས༷་ངན༷་འགྲོས༷་འཇིགས༷་པ༷་སྟེ༷། །འབྲིང༷་གཉིས༷་སྲིད༷་པས༷་འཇིགས༷་དང༷་ཆེན༷་པོ༷་རྣམས༷། །འཁོར༷་བའི༷་སྡུག༷་བསྔལ༷་ཆ༷་དང༷་བཅས༷་མཐོང༷་ནས༷། །གཞན༷་གྱི༷་སྡུག༷་བསྔལ༷་མི༷་བཟོད༷་ཞི༷་བདེས༷་འཇིགས༷། །རྒྱལ༷་སྲས༷་ཐེག་པ༷་ཆེ༷་རྣམས༷་འགྲོ༷་བའི༷་ཕྱིར༷། །སྐྱབས༷་སུ༷་འགྲོ༷་བྱེད༷་གང་ཟག་གསུམ༷་དང༷་བསམ༷་པ༷་གསུམ༷་ཕལ༷་པ༷་མཆོག༷་དང༷་བླ་ན༷་མེད༷་པའོ༷། །
གཉིས་པ་བློ་རིགས་གསུམ་གྱི་དུས་ཚིགས་ངོས་བཟུང་བ།
དུས༷་ཀྱང༷་བསམ༷་པའི༷་རྗེས༷་འགྲོ༷་ཆུང༷་ངུ༷་རྣམས༷། །ཕྱི༷་མའི༷་བདེ༷་འབྲས༷་བར༷་དུ༷་འགྲོ༷་བ༷་སྟེ༷། །འབྲིང༷་གཉིས༷་གནས༷་སྐབས༷་ཇི༷་སྲིད༷་འཚོ༷་བ༷་དང༷༌། །མཐར༷་ཐུགས༷་ཉན༷་རང༷་འབྲས༷་ཐོབ༷་བར༷་དུ༷་འགྲོ༷། །མཆོག༷་རྣམས༷་བྱང༷་ཆུབ༷་བར༷་དུ༷་རྟག༷་འགྲོ༷་ཞིང༷༌། །ཡེ༷་ཤེས༷་གཞལ༷་མེད༷་བསམ༷་ཡས༷་བར༷་དུ༷འོ༷་ཞེས་སངས་རྒྱས་ཀྱི་ཡེ་ཤེས་མ་ཐོབ་བར་དུའོ། །
གཉིས་པ་གང་ལ་སྐྱབས་སུ་འགྲོ་བའི་ཡུལ་ལ་གཉིས། ཡུལ་གྱི་དབྱེ་བ་སྤྱིར་བསྟན་པ༑ མཆོག་གསུམ་བྱེ་བྲག་སོ་སོར་བཤད་པའོ། །དང་པོ་ནི།
ཡུལ༷་རྣམས༷་གཉིས༷་ཏེ༷་སྐྱེས་བུ་ཆུང་འབྲིང་གཉིས་ཐུན༷་མོང༷་རྒྱུ༷་དང༷་ནི༷། སྐྱེས་བུ་ཆེན་པོའི་ཡུལ་ཐུན༷་མོང༷་མ༷་ཡིན༷་འབྲས༷་བུའི༷་སྐྱབས༷་གནས༷་གཉིས༷། རྒྱུ༷་དང༷་འབྲས༷་བུར༷་དམ༷་བཅའ་དེ༷་ཡང༷་ནི༷། དུས༷་གཞན༷་དུ་རང་འབྲས་ཀྱི༷་བྱང་ཆུབ་གསུམ་གང་ཡིན་རང་རྒྱུད་ལ་འགྲུབ༷་འདོད༷་རྒྱུ༷་ཡི༷་ཐེག༷་པ༷་དང༷༌། ད༷་ལྟ༷་ཉིད༷་གྲུབ༷་རང༷་སེམས༷་འབྲས༷་བུའི༷་ཚུལ༷། །རྡོ༷་རྗེ༷་ཐེག༷་པ༷་དག༷་གི༷་དབྱེ༷་བས༷་བཞག༷ །ཡེ་ཤེས་གྲུབ་པ་ལས། འོད་གསལ་བ་ཡི་སེམས་ཉིད་ནི། །དཀྱིལ་འཁོར་གསུམ་གྱི་བདག་ཉིད་དུ། །རྟོགས་ནས་རྩེ་གཅིག་མཉམ་འཇོག་པ། །འབྲས་བུའི་མཆོག་ཏུ་ཡང་དག་བཤད། །ཅེས་སོ། །མཚན༷་ཉིད༷་ཐེག༷་ལས༷་དེ༷་ཉིད༷་གསུངས༷་པ༷་ནི༷། །མིང༷་ཙམ༷་མཐུན༷་པའི༷་ཕྱོགས༷་གཅིག༷་ངེས༷་པར༷་བྱ༷། །
གཉིས་པ་མཆོག་གསུམ་བྱེ་བྲག་ཏུ་བཤད་པ་ལ། སངས་རྒྱས་དང་ཆོས་བསྟན། ལུང་དང་རྟོགས་པའི་ཆོས་བྱེ་བྲག་ཏུ་བཤད། དགེ་འདུན་དཀོན་མཆོག་གི་གནས་བསྟན་པའོ། །དང་པོ།
ཐུན་མོང་རྒྱུ༷་ཡི༷་ཡུལ༷་ནི༷་དམིགས༷་བཅས༷་དཀོན༷་མཆོག༷་གསུམ༷། སངས༷་རྒྱས༷་ཐེག་དམན་པས་སྤྲུལ༷་སྐུ༷་མཆོག༷་ཡིན༷་མཚན༷་དཔེས༷་བརྒྱན༷་པ། ཐེག་ཆེན་པས་སྐུ་གསུམ། ཆོས༷་རྣམ༷་གཉིས༷་ཏེ༷་དྲི༷་མེད༷་ལུང༷་གི༷་ཆོས༷། །མདོ༷་དང༷་རྒྱུད༷་སྡེ༷་ཐེག༷་པ༷་སྣ༷་ཚོགས༷་དོན༷། །གསུང༷་རབ༷་ཡི༷་གེར༷་སྣང༷་བའི༷་གཟུགས༷་བརྙན༷་ཡིན༷། །
གཉིས་པ་ལུང་དང་རྟོགས་པའི་ཆོས་བྱེ་བྲག་ཏུ་བཤད་པ་ལ་གཉིས་ལུང་དང༌། རྟོགས་པའི་ཆོས་སོ། །དང་པོ་ལུང་ལ་གཉིས། དང་པོ་ཕྱིའི་ལུང་གི་ཆོས་ནི།
དེ༷་ཡང༷་མདོ༷་སྡེ༷་གསུང༷་རབ༷་བཅུ༷་གཉིས༷་ཏེ༷། སྡེ་ཚན་མཐུན་པར་གཅིག་ཏུ་བསྡུས་པ་མདོ༷་སྡེ༷་དང་པོ་ལྷུག་པའི་མཐར་ཚིགས་བཅད་ཀྱིས་བསྡུས་པ་དབྱངས༷་བསྙད༷་སངས་རྒྱས་ལ་སོགས་པར་ལུང༷་བསྟན༷་ཐོག་མ་ནས་ཚིགས༷་སུ༷་བཅད༷་འབའ་ཞིག་པ། ཆོས་ཉན་པ་པོ་ལ་བསྐུལ་ནས་བསྟན་པ་ཆེད༷་བརྗོད༷། རང་རང་གི་རྟོགས༷་པ༷་བརྗོད༷་དང༷་སྔོན་གྱི་རབས་བསྟན་པ་དེ༷་ལྟར༷་བྱུང༷༌། གཞི་འགའ་ཞིག་གིས་རྐྱེན་ནས་བཅས་པ་གླེང༷་གཞི༷། གང་སྟོན་པ་རྒྱས་པ་མཐའ་ཡས་པ་ཤིན༷་ཏུ༷་རྒྱས༷་དང༷༌། ངང་པ་ལ་སོགས་པར་སྐྱེས་པའི་ཚུལ་སྐྱེས༷་རབས༷་བཅས༷། དོན་གཅིག་མདོར་བསྟན་ནས་སླར་དེའི་འགྲེལ་བར་བསྟན་པ་གཏན༷་ཕབ༷། ངོ་མཚར་བ་སྙིང་པོའི་དོན་བསྟན་པ་ནི་རྨད༷་དུ༷་བྱུང༷་བའི༷་སྡེ༷་རྣམས༷་སོ༷། །
གཉིས་པ་ནང་ལུང་གི་ཆོས་ནི།
རྒྱུད༷་ནི༷་བྱ༷་སྤྱོད༷་རྣལ༷་འབྱོར༷་ཕྱི་ཐུབ༷་པ༷་རྒྱུད༷། ནང་ཐབས༵་ཤེས༷་གཉིས༷་མེད༷་ཕ༷་མ༷་གཉིས༷་སུ༷་མེད༷། ནང༷་པ༷་སྔགས༷་ཏེ༷་རྣལ༷་འབྱོར༷་ཆེན༷་པོའོ༷། །དེ༷་ཡི༷་ཡི༷་གེ༷་གླེགས༷་བམ༷་ལ༷་སོགས༷་ཡིན༷། །
གཉིས༷་པ༷་རྟོག་པའི་ཆོས་ལ་བཞི། དང་པོ་དབྱེ་བ་སྤྱིར་བསྟན་པ།
རྟོགས༷་པའི༷་ཆོས༷་ནི༷་ས༷་ལམ༷་བསྐྱེད༷་རྫོགས༷་ཏེ༷། །གཟུངས༷་དང༷་ཏིང༷་འཛིན༷་ཡེ༷་ཤེས༷་སྙིང༷་པོ༷་ཅན༷། །ཐུགས༷་རྗེའི༷་རང༷་བཞིན༷་ཐབས༷་ཚུལ༷་དཔག༷་མེད༷་དོ༷། །
གཉིས་པ་ལམ་རྟོགས་པའི་ཆོས་བྱེ་བྲག་ཏུ་བཤད་པ།
དེ་དག་གི་རྟེན༷་དེ༷་ཡ༷ང་ཐེག་དམན་ལྟར་དམན་ལམ་ས་བརྒྱད་དང༌། ཐེག་ཆེན་ལྟར་ན་རབ༷་དགའ༷་དྲི༷་མེད༷་འོད༷་བྱེད༷་པ༷། འོད༷་འཕྲོ༷་སྦྱང༷་དཀའ༷་མངོན༷་གྱུར༷་རིང༷་དུ༷་སོང༷༌། །མི༷་གཡོ༷་ལེགས༷་པའི༷་བློ༷་གྲོས༷་ཆོས༷་ཀྱི༷་སྤྲིན༷་ཏེ༑ དེ་དག་སོ་སོའི་ངེས་ཚིག་དང༌། སྐྱེ་བ་འཛིན་པའི་ཁྱད་པར། ཀུན་རྫོབ་ཀྱི་ཡོན་ཏན་བརྒྱ་ཕྲག་བཅུ་གཉིས་སོགས་རྒྱས་པར་གསུངས་སོ། །
གསུམ་པ་འབྲས་བུ་རྟོགས་པའི་ཆོས་ཁྱད་པར་དུ་བཤད་པ།
སློབ༷་པའི༷་ས༷་བཅུ༷་བཅུ༷་གཅིག༷་ཀུན༷་ཏུ༷་འོད༷། །སྤྲུལ༷་སྐུའི༷་ས༷་སྟེ༷་རྒྱུ༷་ཡི༷་ཐེག༷་པས༷་བཞག༷ །ངོ་བོ་ཉིད་སྐུ། ཆོས་སྐུ། ལོངས་སྐུ་སོགས་རྒྱས་པར་གསུངས། རྡོ༷་རྗེའི༷་ཐེག༷་པར༷་ཡོན༷་ཏན༷་རིགས༷་དབྱེ༵་བས༷། དེ་སྟེང་བཅུ༷་གཉིས༷་མ་ཆགས་པདྨ་ཅན་སེམས་དཔའ་ལ་མི་སྣང་བ་སངས་རྒྱས་ལོངས་སྤྱོད་ཆེན་པོའི་སྐུ་གཅིག་དང་དུ་མ་མེད་པ་ལྷུན་གྱིས་གྲུབ་པ། ཡང་དེའི་སྟེང་དུ་བཅུ་གསུམ་རྡོ་རྗེ་འཛིན་པའི་ས། བཅུ་བཞི་པ་བདེ་བ་ཆེན་པོ། བཅོ་ལྔ་པ་ཏིང་ངེ་འཛིན། བཅུ་དྲུག་ཡེ་ཤེས་བླ་མ་ལ༷་སོགས༷་རྣམ༷་བཞག༷་དཔག༷་ཏུ༷་མེད༷་ཀྱང་ངོ་བོ་གཅིག་ལ་ལྡོག་པས་ཕྱེ་བའོ། །
བཞི་པ་དེ་དག་གི་དོན་བསྡུ་བ།
ཚོགས༷་སྦྱོར༷་མཐོང༷་སྒོམ༷་མི༷་སློབ༷་ལམ༷་ལྔ༷་དང༷༌། །རིམ༷་གཉིས༷་ལ༷་སོགས༷་ཟབ༷་མོ༷་སེམས་དང་ཡེ་ཤེས་ཀྱི༷་ཡུལ༷། དམ༷་ཆོས༷་ཉི༷་མ༷་དྲི༷་མེད༷་འོད༷་མངའ༷་འོ༷། །
གསུམ་པ་དགེ་འདུན་དཀོན་མཆོག་གི་གནས་བསྟན་པ།
དགེ༷་འ༷དུན་ཐེག་དམན་སོ་སྐྱེ་དང་འཕགས་པ་ཉན༷་ར༷ང་སྐྱེས༷་བུ༷་ཟུང༷་བཞི༷་དང༷་ཐེག་ཆེན་རྒྱལ༷་སྲས༷་སར༷་གནས༷་ཕྱི༷་སྟེ༷་ནང་མཁའ༷་འགྲོ༷་ཤུགས་འགྲོ། སྔགས་སྐྱེས་སོགས་ད༷ང༌། གསང༷་སྔགས༷་རྗེས༷་སློབ༷་རིགས་འཛིན་བཞི་སྟེ། ཚོགས་སྦྱོར་དུ་བསྐྱེད་རྫོགས་སྒྲུབ་པས་ལུས་ཐ་མལ་དུ་ཡོད་ལ་སེམས་ལྷ་སྐུར་གྲུབ་པ་རྣམ་སྨིན། འདིས་ཆོས་མཆོག་མ་ཐོབ་པར་འདས་ན་བར་དོར་ཕྱག་ཆེན་ལ་སྦྱོར། ཆོས་མཆོག་ཐོབ་ན་ཚེ་དབང་ལ་དངོས་སུ་སྦྱོར་རོ། །ཚེ་འདིར་ཆོས་མཆོག་མཐར་ཕྱིན་ནས། ལུས་རྡོ་རྗེའི་སྐུ་ཐོབ་པས་སྐྱེ་ཤི་མེད་ཅིང་སེམས་མཐོང་ལམ་སྐྱེ་བས་ཚེ་དབང༌༑ སྤྲུལ་པ་དང་ཡོན་ཏན་ནི་ས་དང་པོའི་ཇི་སྙེད་པའོ། །ས་གཉིས་པ་ནས་བཅུ་པའི་བར་སྒོམ་ལམ་ས་དགུ་ལ་གནས་པ་ནི་ཕྱག་ཆེན་ཏེ། ས་གཉིས་པ་ནས་ལྔ་པའི་བར་རྡོ་རྗེའི་རིག་འཛིན། དྲུག་བདུན་གཉིས་འཁོར་ལོའི། བརྒྱད་པར་རིན་པོ་ཆེའི། དགུ་པར་པདྨའི། བཅུ་པར་རལ་གྲིའི་རིག་འཛིན་ནོ། །ལྷུན་གྲུབ་རིག་འཛིན་ནི་སངས་རྒྱས་ཀྱི་ས་སྟེ། དེ་ལྟར་རིག་འཛིན་བཞིས་བསྡུས་པའི་ལམ་ལྔ་པོ་གོང་ནས་གོང་དུ་འགྲོ༷་བ༷་རྣམས་ནི་ནང༷་དུ༷་འདོད༷་དོ༑ ༑
གསུམ་པ་ཇི་ལྟར་སྐྱབས་སུ་འགྲོ་ཚུལ་ལ་གཉིས། རྒྱུའི་སྐྱབས་སུ་འགྲོ་ཚུལ་དང༌། འབྲས་བུའི་སྐྱབས་སུ་འགྲོ་ཚུལ་ལོ། །དང་པོ་རྒྱུའི་སྐྱབས་འགྲོ་ལ་གསུམ། དང་པོ་རྒྱུའི་སྐྱབས་ཡུལ་བསམ་པ།
འདི༷་དག༷་དམིགས༷་པའི༷་ཡུལ༷་ཏེ༷་ནམ༷་མཁར༷་སྤྲིན་ཕུང་བཞིན་དུ་བསམ༷། ཁྱད༷་པར༷་ནང་ལྟར་ན་བླ༷་མ༷༷་ཕྱི་ལྟར་སངས༷་རྒྱས༷་གཙོ༷་བོ༷ར་འདོད༷།
གཉིས་པ་དེ་ལ་སྐྱབས་སུ་འགྲོ་བ།
རྣམ༷་པ༷་དངོས༷་ཕྱི་མཆོད་སྤོས་དང་མེ་ཏོག་སོགས། ནང་མཆོད་བདུད་རྩི་སོགས། ཡིད༷་གསང༷་གསང་མཆོད་དགྱེས་མཉམ་བྱང་ཆུབ་མཆོག་གི་མཆོད་པས༷་རབ༷་མཆོད༷་དེ༷། བདག༷་དང༷་འགྲོ༷་ཀུན་གུས༷་པས༷་ཐལ༷་སྦྱར༷་ཞིང༷༌། །བླ༷་མ༷་སངས༷་རྒྱས༷་ཆོས༷་དང༷་དགེ༷་འདུན༷་ལ། །བྱང༷་ཆུབ༷་བར༷་དུ༷་གཞན༷་དོན༷་སྐྱབས༷་སུ༷་འགྲོ༷། །སྙིང༷་ཁོང༷་རུས༷་པའི༷་གཏིང༷་ནས༷་ཡང༷་ཡང༷་བྱ༷། །
གསུམ་པ་དེའི་ཕན་ཡོན།
དགྱེས༷་ཤིང༷་འོ༷ད་ཟེ༷ར་བཀྱེ༷་བས༷་རང༷་གཞན༷་གྱི༷། །སྒོ༷་གསུམ༷་སྒྲིབ༷་སྦྱངས༷་དངོས༷་གྲུབ༷་ཐོབ༷་པར༷་བསམ༷། །དེ༷་ཡིས༷་བསོད༷་ནམས༷་ཚོགས༷་རྫོགས༷་གཟུགས༷་སྐུ༷་འགྲུབ༷། །
གཉིས་པ་འབྲས་བུའི་སྐྱབས་འགྲོ་ལ་གསུམ། དང་པོ་སྐྱབས་ཡུལ་ངོས་བཟུང་བ།
མཐར༷་ཐུག༷་འབྲས༷་བུའི༷་སྐྱབས༷་གནས༷་ཆོས༷་སྐུ༷་སྟེ༷། །སངས༷་རྒྱས༷་ཆོས༷་ཚོགས༷་སྙིང༷་པོ༷་དོན༷་གྱི༷་ལྷ༷། །རང༷་སེམས༷་འོད༷་གསལ༷་སྤྲོས༷་ཀུན༷་བྲལ༷་བ༷་ཡིན༷་ཏེ་དཀོན་མཆོག་གསུམ་གྱི་རང་བཞིན་དེ་ལ་སྐྱབས་སུ་འགྲོའོ། །
གཉིས་པ་དེ་ལ་སྐྱབས་འགྲོ་བྱེད་ཚུལ་ནི།
དེ༷་ཡི་ལམ༷་འཁྱེར༷་སྐྱབས༷་སུ༷་འགྲོ༷་བ༷་ནི༷་རྟེན་གྱི་སྤྱན་སྔར་ཡང་ཡང་སྐྱབས་འགྲོ་ཞིང༌། རྒྱུ༷་ཡི༷་ཐུན༷་རྗེས༷་སྐྱབས་སུ་འགྲོ་བྱ་འགྲོ་བྱེད་ཐ༷མས་ཅད༷་རང༷་གི༷་སེམས༷་ཡིན་པས། དོན༷་ལ༷་འགྲོ༷་བྱ༷་འགྲོ༷་བྱེད༷་གཉིས༷་མེད༷་པས༷། །ཇི༷་བཞིན༷་ང༷ང་ལ༷་དེ༷་བཞི༷ན་མཉམ༷་པར༷་བཞག༷ །ཡུལ༷་སེམས༷་གཉིས༷་སུ༷་འཛིན༷་ན༷་མཐར༷་ཐུག༷་མིན༷། །འབྲས༷་བུའི༷་སྐྱབས༷་འགྲོ༷་སྨོན༷་པ༷་མེད༷་པ༷་ཡིན༷། །
གསུམ་པ་དེའི་ཕན་ཡོན་བསྔགས་པ།
དེས༷་ནི༷་ཡེ༷་ཤེས༷་ཚོགས༷་རྫོགས༷་ཆོས༷་སྐུ༷་འགྲུབ༷། །རྗེས༷་སྣང༷་རྨི༷་ལམ༷་སྒྱུ༷་མར༷་བསྔོ༷་བ༷་བྱ། །
བཞི་པ་དེ་ལྟར་སྐྱབས་སུ་སོང་བའི་བསླབ་བྱ་བསྟན་པ་ལ་གསུམ། རྒྱུའི་བསླབ་བྱ།འབྲས་བུའི་བསླབ་བྱ། ཐུན་མོང་དུ་གདམས་པའོ། །དང་པོ་རྒྱུའི་བསླབ་བྱ་ལ་བཞི། དང་པོ་སྤྱིར་བསྟན་པ།
བསླབ༷་བྱ༷་གཉིས༷་ལས༷་རྒྱུ༷་ཡི༷་རིམ༷་པ༷་ནི༷། །སྲོག༷་དང༷་རྒྱལ༷་སྲིད༷་བྱ༷་དགའ༷་ལ༷་སོགས༷་ཕྱིར༷། །བླ༷་མ༷་དང༷་ནི༷་དཀོན༷་མཆོག༷་སྤང༷་མི༷་བྱ༷། །
གཉིས་པ་དམིགས་ཀྱི་བསལ་བ།
བླ༷་མར༷་སྐྱབ༷ས་སོང༷་མཆོད༷་འོས༷་མི༷་བསླུ༷་ཞིང༷། །དམ༷་པ༷་རྣམས༷་ལ༷་སྐུར༷་འདེབས༷་མི༷་སྙན༷་སྤང༷༌། །
གསུམ་པ་ཆ་ཤས་ཀྱི་དབྱེ་བ།
སངས༷་རྒྱས༷་སྐྱབས༷་སོང༷་ལྷ༷་གཞན༷་ཕྱག༷་མི༷༷་འཚ༷ལ་༼བཙ༷ལ༽། །ཆོས༷་ལ༷་སྐྱབས༷་སོང་སེམས་ཅན༷་འཚེ༷་བ༷་སྤང༷༌། །དགེ༷་འདུན༷་སྐྱབས༷་སོང༷་མུ༷་སྟེགས༷་ཅན༷་མི༷་འགྲོགས༷༑ ༑རྔ་བོ་ཆེ་ལས། ང་ཉིད་སྙིགས་མའི་དུས་ཀྱི་ཚེ། །དགེ་བའི་བཤེས་གཉེན་ཉིད་སྤྲུལ་ནས༑ ༑ཁྱོད་ལ་སོགས་པའི་དོན་བྱེད་འགྱུར། །ཞེས་དང༌། པདྨ་དཀར་པོ་ལས། སྐུ་གཟུགས་རྣམ་པ་མང་པོ་དེར་སྤྲུལ་ནས། །འགྲོ་བ་དགེ་ལ་སྦྱོར་བའི་དོན་བྱེད་དོ། །ཞེས་དང༌། སྙན་གྱི་གོང་རྒྱན་ལས། ལྔ་བརྒྱའི་ཐ་མར་གྱུར་པ་ན། །ང་ཉིད་ཡི་གེའི་གཟུགས་སུ་གནས། །ང་ཡིན་སྙམ་དུ་ཡིད་བྱོས་ལ། །དེ་ཚེ་དེ་ལ་གུས་པ་གྱིས། །ཞེས་སོ། །
བཞི་པ་དོན་བསྡུ་བ།
དེས་ན་དེ༷་དག༷་གཟུགས༷་ལའང༷་དད༷་པས༷་རབ༷་མཆོད༷་ཅིང༷༌། ཉིན༷་མཚན༷་འཁོར་མོའི་དུས་དྲུག་སོགས་སུ་རྗེས་དྲན༷་རྟག༷་པར༷་སྐྱབས༷་སུ༷་འགྲོ༷།
གཉིས་པ་འབྲས་བུའི་བསླབ་བྱ་ནི།
འབྲས༷་བུའི༷་བསླབ༷་བྱ༷་མཉམ༷་པ་ཉིད༷་ལ་ནན༷་ཏན༷་དུ་བསམ་པར་བྱ༷། བཟང༷་ངན༷་མི༷་རྟོག༷་མཆོག༷་དམན༷་བླང༷་དོར༷་མིན༷། །སྤྲོས༷་ལ༷་མི༷་བརྟེན༷་ཆོས༷་ཉིད༷་གཉུག༷་མར༷་སྦྱང༷༌། །ཆོས་ཐམས་ཅད་གཉིས་འཛིན་དང་བྲལ་བར་སློབ། ཐམས༷་ཅད༷་ལྷུན༷་རྫོགས༷་དཀྱིལ༷་འཁོར་༷གཅིག༷་ཏུ༷་སྤྱད༷།
གསུམ་པ་ཐུན་མོང་དུ་གདམས་པ།
གཏོང་༷རྒྱུ༷་བཏགས༷་པ༷་བ་བྱང་ཆུབ་ཐོབ་ཚེ་ཁས་ལེན་མཐར་ཕྱིན་པས་ཁས༷་ལེན༷་འདས༷་པ༷་དང༷༌། མཚན༷་ཉིད༷་པ༷་ནི༷་ལོག༷་ལྟ༷་སྐྱེས༷་པ་དང་བསླབ་པ་ཕུལ་བས༷་གཏོང༷། བསླབ༷་བྱ༷་ཉམས༷་པས༷་དམན༷་པར༷་ལྟུང༷་བ༷་སྟེ༷། །བག༷་ཡོད༷་དྲན༷་པས༷་བསྒྲིམ༷ས་ཏེ༷་བླང༷་དོར༷་བྱ༷། །
ལྔ་པ་སྐྱབས་འགྲོའི་ཕན་ཡོན་ལ་བདུན། དང་པོ་རྟག་ཏུ་ཕན་བདེས་སྐྱོབ་པའི་ཕན་ཡོན༑
སྐྱབས༷་གཞན༷་དབང་ཕྱུག་སོགས་གང༷་གིས༷་སླུ༷་བ༷་དེ༷་མཐོང༷་ནས༷། ལྷག༷་པར༷་ཐུགས༷་རྗེའི༷་ལྷ༷་ལ༷་དད༷་པ༷་ཉིད༷། །ཚེ༷་རབས༷་ཀུན༷་དུ༷་ངན༷་སོང་གི་འཇིགས༷་བྲལ༷་སྐྱོབ༷་པ༷་སྟེ༷། དེ༷་ལས༷་ཕན༷་བདེ༷་བྱེད༷་པ༷་གང༷་ཞིག༷་ཡོད༷། །
གཉིས་པ་ཐར་པའི་ལོ་ཏོག་འཕེལ་བའི་ཕན་ཡོན།
སྐྱབས་སུ་འགྲོ་བའི་གང་ཟག་དེ༷་ནི༷་སེམ༷ས་གཙང༷་དད༷་པའི༷་ས༷་གཞི༷་ལ༷། བསོད༷་ནམས༷་ཡེ༷་ཤེས༷་ཆར༷་ཆུས༷་ལེགས༷་བྲན༷་ཏེ༷། །ཆོས༷་ཁམས༷་དགེ༷་བའི༷་མྱུ༷་གུ༷་ཆེར༷་འཕེལ༷་བས༷། །རྒྱལ༷་བའི༷་ཕུན༷་ཚོག༷ས་ལོ༷་ཐོག༷་སྨིན༵་པར༷་བྱེད༷། །
གསུམ་པ་ཡོན་ཏན་རླབས་ཆེན་འགྲུབ་པའི་ཕན་ཡོན།
གང་ཟག་དེའི། ཆོས༷་ཚུལ༵་དགེ༷་བ༷་ངོ༷་ཚ༷་ཁྲེལ༷་ཡོད༷་ཤེས༷། །བག༷་ཡོད༷་དྲན༷་པ༷་ཡོན༷་ཏན༷་ཚོགས༷་མང༷་ཞིང༷༌། །གཟུངས༷་སྤྲིན༷་ཡེ༷་ཤེས༷་ཉི༷་མ༷་སེམས༷་ལ༷་འཆར༷། །རྨི་ལམ༷་ན༷་ཡང༷་མི༷་འབྲལ༷་མཐོང༷་བ༷་དང༷༌། །ཚེ༷་རབས༷་དྲན༷་ཞིང༷་རིགས༷་དང༷་འབྱོར༷་པས༷་མཛེས༷། །
བཞི་པ་མཐར་ཐུག་བྱང་ཆུབ་ཐོབ་པའི་ཕན་ཡོན།
འགྲོ༷་ཀུན༷་ལྷ་རྣམས་དགའ༷་བས༷་བསྲུངས༷་ཤིང་དགེ་བ་འཕེལ་བས་དོན༷་གཉིས༷་ལྷུན༷་གྱིས༷་གྲུབ༷། །མཐར༷་ཡང༷་རང༷་ཉིད༷་ལུས༷་ཅན༷་ཀུན༷་གྱི༷་སྐྱབས༷། །དཔུང༷་གཉེན༷་བྱེད༷་པས༷་སྐུ༷་གསུམ༷་འབྱོར༷་པ༷་འཛིན༷། །
ལྔ་པ་བསོད་ནམས་ཚད་མེད་འགྲུབ་པའི་ཕན་ཡོན།
སྐྱབས༷་སོང༷་ཡོན༷་ཏན༷་གལ༷་ཏེ༷་གཟུགས༷་མཆིས༷་ན༷། །ནམ༷་མཁའ༷་ཆེས༷་ལྷག༷་བསོད༷་ནམས༷་ཕ༷་མཐའ༷་ཡས༷། །
དྲུག་པ་ལེགས་དགུའི་ཡོན་ཏན་འཕེལ་བའི་ཕན་ཡོན།
ལེགས༷་པའི༷་ཡོན༷་ཏན༷་ཀུན༷་གྱི༷་གཞིར༷་གྱུར༷་པ༷། །དེ༷་ལ༷་མཁས༷་པ༷་སུ༷་ཞིག༷་བརྟེན༷་མི༷་བགྱིད༷། །
བདུན་པ་དོན་གཉིས་ལྷུན་གྱིས་གྲུབ་པའི་ཕན་ཡོན་བསྔགས་པ།
མཆོག་གསུམ་ནི། ཉེས༷་སྤོང༷་ཞི༷་བ༷་འགྲོ༷་བ༷་ཀུ༷ན་གྱི༷་གཉེན༷། །དད༷་བརྒྱའི༷་སྤྱི༷་བོས༷་རབ༷་ཏུ་ཕྱག༷་འཚལ༷་ཞིང༷༌། །ས༷་གསུམ༷་བསོད༷་ནམས༷་འདྲེན༷་མཆོག༷་དཔག༷་བསམ༷་ཤིང༷༌། །ཕན༷་བདེའི༷་འབྱུང༷་གནས༷་དེ༷་ལ༷་སྐྱབས༷་སུ༷་མཆི༷། །
དོན་གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་བསྔོ་བ༑
དེ༷་ལྟར༷་བདེ༷་ཆེན༷་ཆོས་ཆར་ཡོན༷་ཏན༷་མཆོག༷་བསྒྲགས༷་པས༷། །སྐྱེ༷་དགུ༷་དམ༷་པའི༷་སྤྱོད༷་ལ༷་ལེགས༷་གཞོལ༷་ཞིང༷༌། །ཉེས༷་གྱུར༷་དམན༷་པའི༷་ཡུལ༷་ལ༷་བརྟེན༷་པ༷་ཡིས༷། །དུབ༷་པའི༷་སེམས༷་ཉིད༷་དེ༷་རིང༷་ངལ༷་སོས༷་ཤིག༷ །
གཉིས་པ་ལེའུའི་མཚན།
རྫོགས༷་པ༷་ཆེན༷་པོ༷་སེམས༷་ཉིད༷་ངལ༷་གསོ༷་ལས༷། སྐྱབས༷་སུ༷་འགྲོ༷་བའི༷་ལེའུ༷་སྟེ༷་དྲུག༷་པའོ༷།། །།
༈ བདུན་པ་ཚད་མེད་བཞིའི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། །དང་པོ་ནི།
དེ༷་ལྟར༷་སྐྱབས༷་སོང༷་རྟེན༷་གྱི༷་གང༷་ཟག༷་གིས༷་ནགས་ནང་ཡིད་འོང་དཔེར་བྱས་ནས། བྱམས༷་པའི༷་ས༷་གཞིར༷་སྙིང༷་རྗེའི༷་མེ༷་ཏོག༷་བཀྲམ༷། །དགའ༷་བའི་ནགས་ཀྱི་གྲིབ༷་བསིལ༷་བཏང༷་སྙོམས༷་ཀྱི་མཚོ་རྫིང་ཕུ་ཆུ༷་སོགས་ཆུ་གཙང༷་གིས༷། སྲིད་པར་དུབ་པའི་འགྲོ༷་ལ༷་ཕན༷་ཕྱིར༷་རང༷་གི༷་སེམས༷་སྦྱང༷་ངོ༷༌། །
གཉིས་པ་ལ་བཞི། ཚད་མེད་དང་ཚངས་གནས་ཀྱི་ཁྱད་པར། ཚད་མེད་པ་བཞིའི་བསྒོམ་ཚུལ༑ སྒོམ་པ་དག་གི་འབྲས་བུ། ཐར་ལམ་ངེས་པའི་གཞུང་ལམ་བསྟན་པའོ། །དང་པོ་ལ་བཞི༑ དང་པོ་རྒྱུ་དང་བྱེད་ལས་ཀྱི་ཁྱད་པར།
དེ༷་ཡང༷་ཐར༷་པའི༷་ལམ༷་སེམས་བསྐྱེད་དང༷་མ༷་འབྲེལ༷་ན༷་ཚངས༷་པའི༷་གནས༷་པ༷་བཞི༷་སྟེ༷་སྲིད༷་པའི༷་རྒྱུ༷། ཞི༷་བའི༷་ལམ༷་སེམས་བསྐྱེད་གྱིས༷་ཟིན༷་པའི༷་དེ༷་རྣམ༷་བཞི༷། སྲིད༷་པའི༷་ཆུ༷་གཏེར༷་འདའ༷་ཕྱིར༷་ཚད༷་མེད༷་བཞི༷།
གཉིས་པ་ངོ་བོ་དམིགས་པ་ཡུལ་གྱི་ཁྱད་པར།
དམིགས༷་བཅས་ཀྱི་ཚད་མེད་བཞིའི་ཡུལ༷་མཐའ༷་ཡས༷་འགྲོ༷་བ༷་དམིགས་མེད་ཀྱི་ཚད་མེད་བཞིའི་ཡུལ་ཆོས༷་ཉིད༷་ལ༷། རྣམ༷་པ༷་ཀུན༷་ཁྱ༷བ་དམིགས༷་བཅས༷་དམིགས༷་པ་༷མེད༷།
གསུམ་པ་གནས་བཞི་ངེས་པའི་ཁྱད་པར།
སྔ༷་མ༷་ཚངས་གནས་བཞིའི་དམིགས་ཡུལ་ཚད༷་ཡོད་ཉུང༷་ཟད༷་འགྲོ༷་བ༷་ལ༷། དམིགས༷་རྣམས༷་སེམས་བསྐྱེད་ཀྱིས་མ་ཟིན་པས་མ༷་ད༷ག་དམིགས༷་བཅས༷་ཚངས༷་པའི༷་རྒྱུ༷།
བཞི་པ་ཐར་ལམ་སྙིང་པོའི་ཁྱད་པར།
འདི༷་ནི༷་དམིགས༷་མེད༷་ཐར༷་པར༷་གཞོལ༷་བས༷་ན༷། །སྙིང༷་རྗེའི༷་རང༷་བཞིན༷་ཅན༷་གྱིས༷་བསླབ༷་པར༷་བྱ༷། །
གཉིས་པ་སྒོམ་ཚུལ་ལ་གསུམ། གོ་དོན་ངེས་པས་སྤྱིར་བསྟན་པ། གོ་རིམ་ངེས་པས་བྱེ་བྲག་ཏུ་བཤད་པ། རྩལ་སྦྱངས་ངེས་པས་དོན་བསྡུ་བའོ། །དང་པོ་གོ་དོན་ངེས་པ་ལ་གསུམ། དང་པོ་ཚད་མེད་བཞིའི་དམིགས་ཡུལ།
དམིགས་ཡུལ་བདེ༷་བ༷་མི༷་ལྡན༷་སྡུག༷་བསྔལ༷་གྱིས༷་ཉམ༷་ཐག༷ སྐྱིད༷་ཅིང༷་འབྱོར༷་ལ༷་ཉེ༷་རིང༷་ཆག༷ས་སྡང༷་ཅ༷ན་བཞི་པོ་རིམ་པར་བྱམ༷ས་དང༷་སྙིང༷་རྗེ༷་དགའ༷་བ༷་བཏང༷་སྙོམས༷་ཡུལ༷།
གཉིས་པ་རང་རང་གི་བློའི་རྣམ་པ་བསྟན་པ།
རྣམ༷་པ༷་བདེ༷་ཐོབ༷་སྡུག༷་བསྔལ༷་བྲལ༷་བ་དང༷༌༑ ༑དགའ༷་དང༷་མི༷་འབྲལ༷་སེམས༷་སྙོམས༷་ལས༷་རུང༷་འདོད༷། །
གསུམ་པ་ཐོག་མར་འཇུག་པའི་གོ་རིམ།
སྒོམ༷་ཚུལ༷་གོ༷་རིམ༷་ངེས༷་པ༷་མེད༷་ན༷་ཡང༷༌། །དང༷་པོ༷འི་ག༷ང་ཟ༷ག་ཐོ༷ག་མ༷ར་བཏ༷ང་སྙོམ༷ས་ཏེ༷། །ཉེ༷་རི༷ང་བསྙམ༷ས་ན༷ས་དེ༷་ན༷ས་གཞ༷ན་གསུ༷མ་སྒོ༷མ༑ ༑
གཉིས་པ་གོ་རིམ་ངེས་པས་བྱེ་བྲག་ཏུ་བཤད་པ་ལ་བཞི། བཏང་སྙོམས། བྱམས་པ། སྙིང་རྗེ། དགའ་བ་བསྒོམ་པའི་ཚུལ་ལོ། །དང་པོ་བཏང་སྙོམས་སྒོམ་པ་ལ་བཅུ་གཉིས། དང་པོ་ཆགས་སྡང་གི་སེམས་ལ་རྔན་བགྲང་བ།
དེ༷་ཡང༷་དམིགས༷་ཡུལ༷་སེམས༷་ཅན༷་ཐམས༷་ཅད༷་ལ༷༑ ༑བློ༷་ཡི༷་རྣམ༷་པ༷་འདི༷་ལྟར༷་བརྟག༷་པར༷་བྱ༷། །ད༷་ལྟ༷་ཕ༷་ད༷ང་མ༷་དང༷་བཤེས༷་ལ༷་ཆགས༷། །དགྲ༷་ལ༷་སྡང༷་བ༷་འདི༷་འདྲའི༷་སེམ༷ས་ཁྱོད༷་ངན༷། །
གཉིས་པ་ཆགས་སྡང་མི་རིགས་པ་གྲོས་གདབ་པ།
ཐོག༷་མཐའ༷་དུས༷་མེད༷་འཁྱམས༷་ཚེ༷་དགྲ༷་འདིས༷་ཀྱང༷༌། །ཕ༷་མ༷་ལ༷་སོགས༷་བཤེས༷་བྱས༷་ཕན༷་པ༷་བསྒྲུབ༷ས། །དེ༷་ཡི༷་དྲིན༷་ལན༷་གནོད༷་སེམས༷་སྒོམ༷་བྱེད༷་དམ༷། །
གསུམ་པ་ཆགས་སྡང་མི་འཐད་པའི་རིགས་པ་དགོད་པ།
གཉེན༷་འདིས༷་ཀྱང༷་ནི༷་དགྲ༷་བྱས༷་གནོད༷་པ༷་བསྒྲུབས༷། །ད༷་ལྟ༷་ན༷་ཡང༷་དེ༷་ཡི༷་སྡུག༷་བསྔལ༷་འགོ༷ །དེ༷་ཡི༷་ལན༷་དུ༷་ཕན༷་པ༷་ཇི༷་ལྟར༷་རིགས། །བར༷་མ༷་ཡང༷་ནི༷་མཛའ༷་དང༷་མི༷་མཛ༷ར་འགྱུར༷། །ཕན༷་གནོད༷་མ༷་ངེས༷་ཆགས༷་སྡང༷་རིགས༷་པ༷་མིན༷། །
བཞི་པ་ཆགས་སྡང་མེད་པའི་བཏང་སྙོམས་ལ་སྦྱང་བ།
དེ༷་བས༷་ཐོག༷་མར༷་མཛའ༷་བཤེས༷་ཕྱོགས༷་རྣམས༷་ལ༷། །བར༷་མ༷་བཞིན༷་དུ༷་ཆགས་པ༷་སྤང༷་བྱ༷་ཞིང༷༌། །དེ༷་ནས༷་དགྲ༷་ལ༷་བར༷་མ༷་བཞིན༷་དུ༷་ནི༷། །སྡང༷་བ༷་སྤང༷ས་ལ༷་ཉེ༷་རིང༷་མེད༷་པར༷་བྱ༷། །
ལྔ་པ་རྨངས་པ་མེད་པའི་བཏང་སྙོམས་ལ་དགོད་པ།
བར༷་མ༷འི་ཕྱོགས༷་ལའང༷་གཏི༷་མུག༷་དབྲལ༷་བའི༷་ཕྱིར༷། །འགྲོ༷་བའི༷་ཉོན༷་མོངས༷་མཉམ༷་དུ༷་སེལ༷་བའི༷་བློ༷། །སྲིད༷་དང༷་བྲལ༷་བ༷་དེ༷་འདྲ་རྣམ༷་པར༷་བསྒོམ༷། །ཐམས་ཅད་ཆགས་སྡང་ཉོན་མོངས་ཞི་ཞིང་སེམས་ལས་སུ་རུང་བར་ཤོག་ཅིག
དྲུག་པ་སྙིང་རྗེ་ཆེན་པོའི་བཏང་སྙོམས་ལ་སྦྱང་བ།
ཐམས༷་ཅད༷་བདེ༷་འདོད༷་སྡུག༷་བསྔལ༷་འདོར༷་འདོ༷ད་གཅིག༷ །འོན༷་ཀྱང༷་མི༷་ཤེས༷་སྡུག༷་བསྔལ༷་རྒྱུ༷་ལ༷་སྤྱོད༷་པ་འདི་བཟློག་པར་བྱའོ། །
བདུན་པ་ཉོན་མོངས་ཞི་བའི་བཏང་སྙོམས་སྒོམ་པ།
ཀྱེ༷་མ༷་ཉམ༷་ཐག༷་འགྲོ་བའི༷་ཉོན༷་མོང༷ས་ཚོགས༷། །བག༷་ཆགས༷་བཅས༷་ཀུན༷་ཞི༷་ལ༷་སེམས༷་སྙོམས༷་ཤོག༷ །ཆགས༷་སྡང༷་དྲག༷་པོས༷་གཟིར༷་བའི༷་ལུས༷་ཅན༷་ཀུན༷། །ཉེ༷་རིང༷་སེམ༷ས་སྙོམས༷་ཆགས༷་སྡང༷་བྲལ༷་བར༷་ཤོག༷ །
བརྒྱད་པ་ཇི་ལྟར་སྒོམ་ཚུལ་དངོས།
ཅེས༷་བསམ༷་འགྲོ༷་བ༷་གཅིག༷་ནས༷་གཉིས༷་དང༷་གསུམ༷༑ ༑ཡུལ༷་གྲུ༷་གཅིག༷་ནས༷་གླིང༷་གཅིག༷་གླིང༷་བཞི༷་ནས༷། །སྟོང༷་གཅིག༷་གཉིས༷་གསུམ༷་འཇིག༷་རྟེན༷་ཀུན༷་ལ༷་བསྒོམ༷། །
དགུ་པ་སྒོམ་པའི་རྟགས་དང་ཚད་བཟུང་བ།
འབྱོངས༷་པའི༷་ཚད༷་ནི༷་བདག༷་གཞན༷་དགྲ༷་གཉེན༷་མཉམ༷། །
བཅུ་པ་དམིགས་པ་མེད་པའི་བཏང་སྙོས་ལ་བློ་སྦྱངས།
རྗེས༷་ལ༷་དམིགས༷་པ༷་མེད༷་པའི༷་བཏང༷་སྙོམས༷་ཡུལ། །ཐམས༷་ཅད༷་སེམས༷་ཏེ༷་སེམས༷་ཉིད༷་ནམ༷་མཁའ༷་འདྲ༷། །དོན༷་དམ༷་མ༷་སྐྱེས༷་སྟོང༷་པའི༷་ངང༷་དེ༷་ལ༷། །བློ༷་ཡིས༷་རྣམ༷་པ༷་སྤྲོས༷་དང༷་བྲལ༷་བར༷་གཞག༷ །
བཅུ་གཅིག་པ་དེས་ཚད།
འབྱོངས༷་པ༷འི་ཚད༷་ནི༷་ཟབ༷་ཞི༷འི༷་རྟོགས༷་པ༷་སྐྱེ། །
བཅུ་གཉིས་པ་བཏང་སྙོམས་སྒོམ་པའི་འབྲས་བུ།
འབྲས༷་བུ༷་ཉེ༷་རིང༷་རྙོག༷་པ༷་མེད༷་པའི༷་སེམས༑ ༑གནས༷་ལུགས༷་དོན༷་ལ༷་རང༷་བཞིན༷་ལྷུན༷་གྱིས༷་གྲུབ༷། །
གཉིས་པ་བྱམས་པ་སྒོམ་ཚུལ་ལ་ལྔ། དང་པོ་བྱམས་པ་སྒོམ་པ་གདམས་པ།
དེ༷་ལྟར༷་ཀུན༷་ལ༷་སེམས༷་སྙོམས༷་གྱུར༷་པ༷་ན༷། །རང༷་ཉིད༷་མ༷་ལ༷་བདེ༷་དང༷་ཕྲད༷་འདོད༷་ལྟར༷། །ལུས༷་ཅན༷་ཀུན༷་ལ༷་དེ༷་བཞིན༷་བས༷མ་པར༷་བྱ༷། །
གཉིས་པ་ཇི་ལྟར་སྒོམ་ཚུལ།
བྱམས༷་པའི༷་དམིག༷ས་ཡུལ༷་སེམས༷་ཅན༷་ཐམས༷་ཅད༷་ལ༷། །རྣམ༷་པ༷་གནས༷་སྐབས༷་ལྷ༷་མིའི༷་བདེ༷་བ༷་དང༷༌། །མཐར༷་ཐུག༷་བྱང༷་ཆུབ༷་བདེ༷་དང༷་འཕྲད༷་པར༷་ཤོག༷ ༑སྙམ༷་དུ༷་གཅིག༷་ནས༷་འགྲོ༷་བ༷་ཀུན༷་གྱི༷་བར༷། །ཕྱོགས༷་མཐའ༷་གཏུག༷ས་པར༷་དེ༷་སྙེད༷་བསྒོམ༷་པར༷་བྱ༷། །
གསུམ་པ་སྒོམ་པའི་རྟགས་ཚད།
རྟགས༷་ནི༷་ཀུན༷་ལ༷་ཁྱབ༷་པའི༷་བྱམས༷་པ༷་མཆོག །བུ༷་གཅིག༷་བརྩེ༷་བའི༷་མ༷་བས༷་ལྷག༷་པ༷་འབྱུང༷༌། །
བཞི་པ་དམིགས་པ་མེད་པའི་བྱམས་པ།
དེ༷་རྗེས༷་ཐམས༷་ཅད་མཉམ༷་པའི༷་ངང༷་ལ༷་གཞག༷ །དམིགས༷་པ༷་མེད༷་པའི༷་བྱམས༷་པ༷་ཆེན༷་པོ༷་སྟེ༷། །བྱམས༷་དང༷་སྟོང༷་པ༷་ཟུང༷་དུ༷་ཆུད༷་པ༷་རྟགས༷། །
ལྔ་པ་བྱམས་པའི་འབྲས་བུ་བརྗོད་པ།
འབྲས༷་བུ༷་ཐམས་ཅད་དགའ་ཞིང་མཐོང༷་ན༷་ཡིད༷་འོང༷་སེམས་ལ་ཆགས་སྡང་གི་རྙོག་པ་མེད་པའི་སེམས་དག༷་པ༷་འཐོབ༷།
གསུམ་པ་སྙིང་རྗེ་སྒོམ་ཚུལ་ལ་ལྔ། དང་པོ་སྙིང་རྗེ་སྒོམ་པར་གདམས་པ།
བྱམས༷་པས༷་འགྲོ༷་ལ༷་ཁྱབ༷་པའི༷་རྗེས༷་ཉིད༷་དུ༷། །ཕ༷་མ༷འི་སྡུ༷ག་བསྔ༷ལ་བློས༷་མི༷་བཟོ༷ད་པ༷་བཞི༷ན། །འགྲོ༷་བ༷འི་སྡུག༷་བསྔ༷ལ་བས༷མས་ལ༷་སྙིང༷་རྗེ༷་བསྐྱེད༷། །
གཉིས་པ་སྒོམ་ཚུལ་དངོས་བསྟན་པ་ལ་གསུམ། དང་པོ་སྙིང་རྗེ་བསྐྱེད་པ།
དེ༷་ཡང༷་བདག༷་གི༷་ཕ་མ༷་དྲིན༷་ཅན༷་རྣམས༷། །བདག༷་གི༷་ཆེད༷་དུ༷་སྡིག༷་པའི༷་ལས༷་བྱས༷་པས༷། །ཚ༷་གྲང༷་བཀྲེས༷་སྐོམ༷་གས༷ད་གཅད༷་ལས༷་ཀྱིས༷་མནར༷། །སྐྱེ༷་རྒ་ན༷་འཆི༷འི་ཆུ༷་ཆེན༷་འཁྲུག༷་པར༷་བྱིང་༷། །སྡུག༷་བསྔལ༷་སྣ༷་ཚོགས༷་དུ༷་མས༷་ཉམ༷་རེ༷་ཐག༷ །
གཉིས་པ་ངེས་པ་དགོད་པ།
དེ༷་ལས༷་ཐར་པའི་ལམ་མི་ཤེས་ཤིང་ཐར༷་འདོད༷་ཞི༷་བའི༷་སེམས༷་མེད༷་ལ༷། ཡང༷་དག༷་ལམ༷་སྟོན༷་དགེ༷་བའི༷་བཤེས༷་མེད༷་པས༷། །མཐའ༷་མེད༷་འཁོར༷་བར༷་འཁྱམས༷་པ༷་སྙིང༷་རེ༷་རྗེ༷། །འདི༷་དག༷་མཐོང༷་ནས༷་ཡལ༷་བར༷་འདོར༷་ཕོད༷་དམ༷། །
གསུམ་པ་རང་བཞིན་བསམ་པ།
དེ༷་བས༷་བདག༷་གི༷་ལུས༷་དང༷་ལོངས༷་སྤྱོད༷་དང༷། །དུས༷་གསུམ༷་དགེ༷་བས༷་འགྲོ༷་བའི༷་སྡུག༷་བསྔལ༷་དག༷ །སྐད༷་ཅིག༷་ཉིད༷་ལ༷་བྲལ༷་བར༷་ཤོག༷་ཅིག༷་ཅེས༷། ། སྙིང༷་ཁོང༷་རུས༷་པའི༷་གཏི༷ང༷་ནས༷་བསམ༷་པར༷་བྱ༷། །
གསུམ་པ་སྒོམ་པའི་རྟགས་ཚད།
འགྲོ༷་བའི༷་སྡུག༷་བསྔལ༷་མི༷་བཟོད༷་རྟགས༷་སུ༷་བཤད༷། །
བཞི་པ་དམིགས་པ་མེད་པའི་སྙིང་རྗེ།
དམིགས༷་མེད༷་སྙིང༷་རྗེས༷་དེ༷་རྗེས༷་མཉམ༷་པར༷་བཞག༷ ༑རྟགས༷་ནི༷་སྟོང༷་ཉིད༷་སྙིང༷་རྗེ་ཟུང༷་དུ༷་འབྲེལ༷། །
ལྔ་པ་སྙིང་རྗེ་སྒོམ་པའི་འབྲས་བུ།
འབྲ༷ས་བུ༷་གནོད༷་སེམས༷་རྣམ༷་འཚེ༷་བྲལ༷་བའི༷་སེམས༷། །ལས༷་རུང༷་ཐོབ་ཅིང་གདོད༷་ནས༷་དག༷་པ༷་ཉིད༷་དེ་སངས་རྒྱས་བྱང་ཆུབ་དུ༵་འགྲུབ༷།
བཞི་པ་དགའ་བ་སྒོམ་པ་ལ་དྲུག་ལས། དང་པོ་དགའ་བ་བསྒོམ་པར་གདམས་པ།
དེ༷་ལྟར༷་སྙིང༷་རྗེས༷་བརླན༷་པའི༷་འགྲོ༷་བ༷་ལ༷། །རང༷་རང༷་བ༷དེ་བ༷ར་གན༷ས་ཏེ༷་དག༷འ་བ༷་བསྒོམ༷། །
གཉིས་པ་སྒོམ་པ་དངོས་ཀྱི་རིམ་པ།
དེ༷་ཡ༷ང་དམི༷གས་ཡུ༷ལ་བ༷དེ་ལྡན༷་སེམ༷ས་ཅ༷ན་ཏེ༷། །རྣ༷མ་པ༷་ཨེ༷་མ༷་འགྲོ༷་བ༷་འདི༷་ད༷ག་ཀུན༷། །བད༷ག་གི༷ས་བ༷དེ་ལ༷་དགོ༷ད་པ༷ར་མ༷་དགོ༷ས་པ༷ར། །ར༷ང་ར༷ང་བ༷དེ་བ༷་བད༷ག་གིས༷་རྙེད༷་པ༷་རབ༷། །ད༷་ནི༷་དེ༷ང་ན༷ས་བྱ༷ང་ཆུབ༷་སྙིང༷་པོ༷འི་བ༷ར། །བདེ༷་ཞི༷ང་སྐྱིད༷་པ༷་འ༷དི་དང༷་མི༷་འབྲ༷ལ་ཤོ༷ག །སྙམ༷་དུ༷་གཅི༷ག་ན༷ས་ཀུན༷་ལ༷་བསྒོ༷མ་པ༷ར་བྱ༷། །
གསུམ་པ་འབྱོངས་པའི་ཚད།
རྟགས༷་སུ༷་ཕྲ༷ག་དོ༷ག་མེད༷་ཅི༷ང་དག༷འ་བ༷་སྐྱེ༷། །
བཞི་པ་དམིགས་པ་མེད་པའི་དགའ་བ།
དེ༷་རྗེ༷ས་མི༷་དམི༷གས་བས༷མ་གཏ༷ན་དག༷འ་བ༷་ཉི༷ད། །སྣང་སྟོང་ཟུང་འཇུག་ཏུ་བསྒོམ།
ལྔ་པ་དེའི་སྒོམ་ཚད།
ལུ༷ས་ང༷ག་སེམ༷ས་ལ༷་ཞི༷་བདེ༷་ལྷུན༷་གྱིས༷་གྲུབ༷་སྟེ་ཚེགས་མེད་དོ། །
དྲུག་པ་དགའ་བ་བསྒོམ་པའི་འབྲས་བུ།
འབྲ༷ས་བུ༷་འབྱོར༷་པ༷ས་ཉན་རང་གིས་མི་འཕྲོག་པས་བརྟ༷ན་ལ༷་ད༷གའ་བ༷་འགྲུབ།
གསུམ་པ་རྩལ་སྦྱང་ངེས་པའི་དོན་བསྡུ་བ་ལ་བདུན། དང་པོ་ཆ་ཤས་ནས་བསླབ་ཚུལ།
དེ༷་ལྟར༷་གོ༷མས་རྗེས༷་བྱམ༷ས་ན༷ས་རི༷མ་པ༷ར་བསྒོམ༷། །དེ༷་ཡི༷་བཞི༷་པོའི་ཞེན༷་པ༷་རི༷མ་གྱིས༷་འགོ༷ག །
གཉིས་པ་བྱམས་པའི་གེགས་སྙིང་རྗེའི་འགོག་ཚུལ།
བྱམ༷ས་བསྒོམ༷ས་གཉེན༷་བཞི༷ན་ཀུན༷་ལ༷་ཆག༷ས་པ༷་ན༷། །སྙིང༷་རྗེས༷་སྡུག༷་བསྔ༷ལ་རྒྱུ༷་འབྲས༷་ཞེ༷ན་པ༷་འགོ༷ག །
གསུམ་པ་སྙིང་རྗེའི་གེགས་དགའ་བས་འགོག་པ།
སྙིང༷་རྗེ༷་དམ༷ན་པ༷ས་དམི༷གས་དང༷་བཅས༷་པ༷་ན༷། །དམིག༷ས་མེད༷་དགའ༷་བས༷་སྐྱོ༷་བ༷་རྣམ༷་པར༷་འགོག༷ །
བཞི་པ་དགའ་བའི་གེགས་བཏང་སྙོམས་ཀྱིས་འགོག་པ།
དགའ༷་བས༷་སེམས༷་གཡེངས༷་སྤྲོས༷་ལ༷་འཆེལ༷་བ༷་ན༷། །ཉེ༷་རིང༷་ཆགས༷་བྲལ༷་བཏང༷་སྙོམས༷་ཆེན༷་པོ༷་བསྒོམ༷། །
ལྔ་པ་བཏང་སྙོམས་ཀྱི་གེགས་བྱམས་པས་འགོག་པ།
བཏང༷་སྙོམས༷་བར༷་མ༷་ལུང༷་མ༷་བསྟན༷་བཞིན༷་ན༷། །སྔར༷་བཞིན༷་བྱམས༷་སོག༷ས་རིམ༷་པས༷་བསྒོམ༷་པ༷ར་བྱ༷། །དེ༷་ཡི༷ས་འབྱོ༷ངས་པ༷ར་སླ༷་ཞི༷ང་བརྟ༷ན་པ༷་འཐོ༷བ། །
དྲུག་པ་སྤེལ་མ་སྒོམ་ཚུལ།
གོ༷མས་པ༷་ཤི༷ན་ཏུ༷་བརྟ༷ན་པ༷འི་རྣ༷ལ་འབྱོ༷ར་པ༷ས། །རི༷མ་ད༷ང་རི༷མ་མི༷ན་སྤེལ༷་མ༷་ཐོ༷ད་རྒ༷ལ་བ༷སྒོམ། །
བདུན་པ་དེ་ལྟར་སྒོམ་པའི་ཡོན་ཏན།
དེ༷་ཡིས༷་རྟོགས༷་པ༷་སོ༷་མར༷་ཐོབ་པ་དང་མི་བརྟན་པ་བོག༷ས་འབྱིན༷་ཞིང༷་ཤིན༷་ཏུ༷་བརྟན༷་པས༷་ཆེས༷་བརྟན༷་ཉིད༷་དུ༷་འགྱུར༷།
གསུམ་པ་སྒོམ་པ་དག་པའི་འབྲས་བུ་ལ་གཉིས། ཐུན་མོང་གི་འབྲས་བུ་སྤྱིར་བསྟན་པ༑ མཆོག་གི་འབྲས་བུ་བྱེ་བྲག་ཏུ་བཤད་པ་གཉིས་སོ། །དང་པོ་ཐུན་མོང་གི་འབྲས་བུ་ལ་བཞི། དང་པོ་རྣམ་སྨིན་གྱི་འབྲས་བུ།
དེ༷་ལྟར༷་བསྒོམས༷་པའི༷་འབྲས༷་བུ༷་བཞི༷་དག༷་ལས༷། །རྣམ༷་སྨིན༷་མངོན༷་མཐོ༷་ངེས༷་ལེགས༷་གཉིས༷་འཐོབ༷་ལ༷། །འདོད༷་པར༷་ལྷ༷་མའི༷་ལུས༷་འགྲུབ༷་ཕན༷་བདེ༷་བྱེད༷། །
གཉིས་པ་རྒྱུ་མཐུན་གྱི་འབྲས་བུ།
རྒྱུ༷་མཐུ༷ན་བྱེད༷་པ༷ས་དེ༷་ཉི༷ད་བྱེ༷ད་པ༷་ད༷ང༌། །མྱོང༷་བས༷་མི༷་མཐུ༷ན་ཕྱོག༷ས་གནོད་སེམས་རྣམ་འཚེ་མི་དགའ་བ་ཆགས་སྡང་བཞི་དང་བྲལ༷་བའི་བདེ༷་བ༷་འཐོ༷བ།
གསུམ་པ་བདག་པོའི་འབྲས་བུ།
དབ༷ང་གི༷ས་བྱམས་པས་ཡུལ་ཡི༷ད་འོ༷ང་སྙིང་རྗེས་བདེ༷་ཞིང༷་དགའ་བས་སྨན་དང་མེ་ཏོག་སོགས་མང་བ་ར༷བ་དག༷འི་ཡུལ༷། བཏང་སྙོམས་ཀྱིས་འ༷གྲོ་བ༷་མཐུན༷་ཅི༷ང་གནོད་པ་མེད་པ་འབྱོར༷་པས་བརྒྱན༷་པ༷ར་སྐྱེ༷།
བཞི་པ་བྱེད་པའི་འབྲས་བུ།
བྱེ༷ད་པ༷ས་བཞི༷་པོ་ཆེས༷་ཆེར༷་ར༷བ་འཕེ༷ལ་བ༷ས། །ར༷ང་གཞ༷ན་དོ༷ན་གཉིས༷་འབྱོར༷་པ༷་ལྷུན༷་གྲུ༷བ་འགྱུ༷ར། །
གཉིས་པ་མཆོག་གི་འབྲས་བུ་ལ་བཞི།
དང་པོ་བྱམས་པའི་འབྲས་བུ། བྱམས་པ༷ས་ཞེ༷་སྡ༷ང་མེ༷ད་ཅི༷ང་ལོ༷ངས་སྤྱོད༷་རྫོག༷ས། །མེ༷་ལོ༷ང་ཡེ༷་ཤེ༷ས་ར༷བ་ཏུ༷་ཐོབ་པ༷ར་འགྱུར༷། །ལོ༷ངས་སྤྱོ༷ད་རྫོག༷ས་པ༷འི་སྐུ་ནི༷་མཚ༷ན་དཔེ༷ས་བརྒྱ༷ན་པའོ། །
གཉིས་པ་སྙིང་རྗེའི་འབྲས་བུ།
སྙིང༷་རྗེས་འདོ༷ད་ཆགས༷་མེད༷་ཅིང༷་ཆོས༷་ཀྱི༷་སྐུ༷། །སོ༷་སོ༷ར་རྟོག༷་པའི༷་ཡེ༷་ཤེས༷་མངོ༷ན་དུ༷་བྱེད༷། །ཆོ༷ས་ཀྱི༷་སྐུ་ནི༷་སྟོབ༷ས་སོགས་མ་འདྲེ༷ས་ཆོ༷ས།
གསུམ་པ་དགའ་བའི་འབྲས་བུ།
དག༷འ་བ༷ས་ཕྲག༷་དོ༷ག་མེད༷་ཅི༷ང་སྤྲུལ༷་པ༷འི་སྐུ༷། །བྱ༷་གྲུ༷བ་ཡེ༷་ཤེས༷་ད༷མ་པ༷་ཐོ༷བ་པ༷ར་འགྱུར༷། །སྤྲུལ༷་པ༷འི་སྐུ་ནི་མ༷་ངེ༷ས་སྣ་ཚོག༷ས་གཟུ༷གས། །མཛད་པ་ལྷུན༷་གྱིས་གྲུབ༷་པ༷འི་སྐུ༷་སྟེ༷་ཕྲིན༷་ལ༷ས་ཕུན་སུམ་ཚོགས་པ་ཡིན༷།
བཞི་པ་བཏང་སྙོམས་ཀྱི་འབྲས་བུ།
བཏང༷་སྙོམ༷ས་ང༷་རྒྱལ༷་རྨོང༷ས་མེ༷ད་དེ་གཏི་མུག་གནས་སུ་དག་པའི་ངོ༷་བོ༷་ཉིད༷། མཉ༷མ་ཉིད༷་ཆོས༷་དབྱི༷ངས་ཡེ༷་ཤེ༷ས་མངོ༷ན་དུ༷་བྱེད༷། །ངོ༷་བོ༷་ཉིད༷་སྐུ༷་ཆོས༷་ཉིད༷་སྤྲོས༷་ད༷ང་བྲ༷ལ། །
བཞི་པ་ཐར་ལམ་ངེས་པའི་གཞུང་ལམ་དུ་བསྟན་པ་ལ་བཞི། དང་པོ་ཚད་མེད་བཞི་པོ་རྒྱལ་བས་བསྔགས་པ།
དེ༷་ལྟར༷་བྱམ༷ས་སོ༷གས་ཡོ༷ན་ཏ༷ན་མཐ༷འ་ཡ༷ས་ཤིང༷༌། །མཚུང༷ས་བྲལ༷་ལྷ༷་མ༷འི་སྟོ༷ན་པ༷ས་ར༷བ་བསྔག༷ས་མཛ༷ད། །དཔལ་ཕྲེང་གི་མདོ་ལས། གང་གིས་ཚད་མེད་བཞི་བསྒོམས་པས། །དེ་ནི་བདེ་གཤེགས་ཀུན་གྱིས་དགོངས། །ཀུན་ཏུ་ཡོན་ཏན་ཚད་མེད་དེ། །ནམ་མཁའི་ལམ་ལས་རབ་འདས་པའོ། །ཞེས་སོ། །
གཉིས་པ་ཚད་མེད་ཡོད་མེད་ཀྱིས་ཐར་ལམ་ཡིན་མིན་དུ་བསྟན་པ།
དེ༷་ད༷ག་མི༷་ལྡན༷་ལམ་དེ༷་ཕྱིན༷་ཅི༷་ལོ༷ག །སྟོན༷་པ༷་གཞ༷ན་ལ༷་སྐྱབ༷ས་སོ༷ང་ལ༷མ་ང༷ན་ཡི༷ན། །ཚད་མེད་བཞི་པོ་དེ༷ས་བ༷ཟུང་ལ༷མ་ནི༷་ཐ༷ར༷་པ༷་དྲི༷་མ༷་མེ༷ད། །དུ༷ས་གསུམ༷་རྒྱལ༷་བ༷་སྔ༷་ཕྱི༷འི་གཤེག༷ས་ཤུལ༷་ཡི༷ན༑
༼གསུམ་པ་ཞུ་མཆན།༽རྒྱུ་འབྲས་གཞུང་ལམ་གཅིག་པས་ཚད་མེད་བཞིར་བསྟན་ཚུལ། རྒྱུ༷་ཡི༷་ཐེ༷ག་པ༷ས་ས༷་བོ༷ན་མྱུ༷་གུ་བཞི༷ན། །ཐབ༷ས་ཤེས༷་སྐུ༷་གཉིས༷་བསྐྱེད་པ༷ར་འདོ༷ད་ན༷་ཡ༷ང༌། །འབྲས༷་བུའི༷་ཐེ༷ག་པ༷ས་སྐུ༷་ཡི༷་སྒྲིབ༷་པ༷་གཉིས༷། །སེལ༷་བྱེད༷་རྐྱེན༷་གྱི༷་རྣམ༷་པ༷ར་ཁ༷ས་ལེ༷ན་པ༷ས། །ཐ༷བས་ཉིད༷་སྙི༷ང་རྗེ༷་ཚ༷ད་མེད༷་ལ༷མ་ལ༷་བརྟེན༷། །དོ༷ན་ལ༷་གཅིག༷་སྟེ༷་སྟོང་ཉིད༷་སྙིང༷་རྗེ༷་ཅན༷། །རྒྱུ༷་འབྲ༷ས་གཉིས༷་ཀ༷ས་མཐུ༷ན་པ༷ར་ཉམ༷ས་སུ༷་ལེ༷ན། །
༼བཞི་པ་ཞུ་མཆན།༽མདོ་རྒྱུད་མཐུན་པར་དབྱིངས་ཀྱི་དྲི་མ་སྦྱོང་བྱེད་དུ་སྒོམ་ཚུལ། གཞ༷ན་ཡ༷ང་ཐོ༷ག་མེ༷ད་དགེ༷་བ༷་ཁམས་རང་བཞིན་གྱིས་དག་པ་ཡོན་ཏན་ཡེ་ལྡན་ཉིད་ས༷་བོ༷ན་ཚུལ༷༑ མ༷་བྱ༷ས་ཡེ༷་ན༷ས་གན༷ས་པ༷ར་འཁོ༷ར་ལོ་ཐ་མའི་མདོ༷་ནས༷་གསུང༷ས། དེ༷་ད༷ང་སྔགས་སུ་རང་བཞིན་ཀྱི་དཀྱིལ་འཁོར་སྐུ༷་གསུམ༷་ཡེ༷་ལྡ༷ན་དུ་གསུངས་པ་ཉིད་གློ༷་བུ༷ར་གྱི༷་སྒྲི༷བ་པ༷ས་བསྒྲིབ༷ས་ཏེ༷་སེ༷ལ་འདོ༷ད་སྔག༷ས་ཉིད༷་མཚུང༷ས། མདོ༷ར་ན༷་མདོ༷་རྒྱུད༷་ལ༷མ་རྣམ༷ས་ཀྱི་གཞི་ལམ་འབྲས་བུ་དངོས་བསྟན་སྦས་དོན་གྱི་ཚུལ་གཅི༷ག་ཉིད༷་དུ༷། པད་འབྱུང་སོགས་སྔོན་གྱི་མཁས་གྲུབ༷་རྣམ༷ས་ཀྱི༷ས་ཕྱི༷་ན༷ང་བཤ༷ད་པ༷་མཛ༷ད། དེ༷་ཕྱིར༷་རྒྱལ༷་སྲས༷་ད༷མ་པ༷འི་རྗེ༷ས་འགྲོ༷་ཞིང༷༌། །ཚ༷ད་མེད༷་རྣམ༷་པ༷་བཞི༷་ལ༷་འབ༷ད་པ༷ར་མཛོད༷། །
གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་བསྔོ་བ༑
དེ༷་ལྟར༷་ལེ༷ག་གསུང༷ས་ཞི༷་བའི༷་རང༷་བཞིན༷་གྱིས༷། །འགྲོ༷་ཀུ༷ན་སེམ༷ས་ཀྱི༷་རྙོག༷་པ༵༷་རབ་ཞི༷་ནས༷༑ ༑ལ༷མ་གོལ༷་ཉན་རང་ལོ༷ག་པ་མུ་སྟེགས་བྱེད་དང༷་དམ༷ན་པ་ཡོངས་སུ་མ་རྫོགས་པར་ཞུ༷གས་པ༷་དང་སྲིད་པའི་ལམ་པོ་ཆེ་ཡི༷ས། དུབ་པའི༷་སེམ༷ས་ཉིད༷་དེ༷་རི༷ང་ང༷ལ་སོ༷ས་ཤིག༷ །
གཉིས་པ་ལེའུའི་མཚན།
རྫོག༷ས་པ༷་ཆེ༷ན་པོ༷་སེམ༷ས་ཉིད༷་ང༷ལ་གསོ༷་ལ༷ས། ཚ༷ད་མེ༷ད་བཞི༷འི་ལེ༷འུ་སྟེ༷་བདུ༷ན་པའོ།། །།
༈ བརྒྱད་པ་བྱང་ཆུབ་མཆོག་ཏུ་སེམས་བསྐྱེད་པའི་ལེའུ་ལ་གསུམ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། དང་པོ་ནི།
དེ༷་ལྟར༷་ཚ༷ད་མེད༷་ལེ༷གས་པ༷ར་གོམ༷ས་པ༷་ཡི༷ས། །ཆོ༷ས་ཀུན༷་རྩ༷་བ༷་བྱ༷ང་ཆུབ༷་སེམ༷ས་གཉིས༷་བསྒོམ༷། །
གཉིས་པ་ལ་གསུམ། སེམས་བསྐྱེད་ཀྱི་ཕན་ཡོན། ཇི་ལྟར་བསྐྱེད་པའི་ཚུལ། སེམས་བསྐྱེད་ཀྱི་བསླབ་བྱ་བསྟན་པའོ། །དང་པོ་ཕན་ཡོན་ལ་དྲུག དང་པོ་འཁོར་བ་ལས་ངེས་པར་འབྱིན་པའི་ཕན་ཡོན།
དེ༷་ཡང༷་གྲུ་བོ་ཆེ་ལྟར་ཉོན༷་མོ༷ངས་སྲིད༷་མཚོ༷་མཐ༷ར་འབྱི༷ན་ཞི༷ང༌། སྐྱེལ་མ་དཔའ་བོ་བཞིན་དུ་འཇི༷གས་ད༷ང་མྱ༷་ངན༷་སྡིག༷་ཀུན༷་སེ༷ལ་བྱེད༷་དེ༷། མེ་ལྟར་ལ༷ས་ཉོན་ད༷ང་སྡུག༷་བསྔལ༷་འདུ༷་བྱེད༷་རྣམ༷་པར༷་འཇོམས༷། དེད་དཔོན་དང་འདྲ་སྟེ་སྲིད༷་ན༷ས་ཞི༷་བར༷་འགྲོ༷་བ༷་འདྲེན༷་བྱེད༷་ཡི༷ན།
གཉིས་པ་དགེ་ཚོགས་ཐེག་ཆེན་དུ་འགྱུར་བའི་ཕན་ཡོན།
སེམས་བསྐྱེད་དེ་ཐོབ་ལ་མ་ཉམས་པར་ཡོད་པ་གང༷་ལ༷། སུམ་ཅུ་པ་ལས། སེམས་མེད་གཉིད་དང་བརྒྱལ་བ་དང༌། །སྙོམས་པ་འཇུག་པ་རྣམ་པ་གཉིས། །རྟག་ཏུ་འདུ་ཤེས་མེད་པའོ། །ཞེས་པ་ལྟར། སེམ༷ས་པ༷་མངོ༷ན་གྱུར༷་མེ༷ད་པའི་གནས་སྐབས་ལྡན༷་ན༷་ཡང༷་སྙིང༷་རྗེ༷འི་ད༷གེ་རྒྱུན༷་གོ༷ང་ན༷ས་གོ༷ང་འཕེ༷ལ་ཞིང༷༌༑ མཉ༷མ་བཞ༷ག་ན༷་ཡང༷་བྱང་སེམས་དང་ཐབ༷ས་ཤེས༷་ཟུང༷་དུ༷་འབྲེ༷ལ། སེམས་བསྐྱེད་ཡོད་ན་ཐམས་ཅད་དགེ་བའི་ཕྱིར་ལུས༷་ང༷ག་རྩོམ༷་པ༷་ལུང་མ་བསྟན་ཐམ༷ས་ཅད༷་དོན༷་ཡོ༷ད་ཅིང༌༑ ལྷ༷ར་བཅ༷ས་འཇི༷ག་རྟེ༷ན་ཀུན༷་གྱི༷་མཆོ༷ད་སྡོ༷ང་འགྱུར༷། །
གསུམ་པ་དགེ་རྩ་མི་ཟད་འཕེལ་བའི་ཕན་ཡོན།
དགེ༷་གཞ༷ན་འབྲ༷ས་བུ༷་དམ༷ན་ཏེ༷་ཟ༷ད་པ༷་ལྟ༷ར། །རི༷ན་ཆེ༷ན་སེ༷མས་ཟི༷ན་ད༷གེ་བ༷་མི༷་ཟ༷ད་འཕེ༷ལ། །ཇི༷་ལྟ༷ར་རྒྱ༷་མཚོ༷་དྭང༷ས་པའི༷་ཆུ༷་འབབ༷་ད༷ང༌། །ས༷་གཞི༷་བཟང༷་པོ༷ར་ཏིལ༷་སོག༷ས་ལོ༷་ཐོ༷ག་ཕུ༷ན་ཚོག༷ས་བཞི༷ན།
བཞི་པ་དགེ་རྩ་བརྟན་ཞིང་ཐར་ལམ་སྙིང་པོ་བྱེད་པའི་ཕན་ཡོན།
ལེགས་པའི་ཆོས་ཀུན༷་ཀྱི༷་རྩ་བ༷་ས༷་བོ༷ན་སྙིང༷་རྗེའི༷་བད༷གསྲིད༷་པ༷་ན༷་ཡ༷ང་བདེ༷་བའི༷་འབྲས༷་མང༷་ཞིང༷༌། །ཞི༷་བ༷འི་རང༷་བཞི༷ན་བྱང༷་ཆུབ༷་མཆོ༷ག་གི༷་རྒྱུ༷། །རི༷ན་ཆེན༷་སེ༷མས་ལེག༷ས་བསྐྱེད༷་ལ༷་འབ༷ད་པར༷་མཛོ༷ད། །
ལྔ་པ་བསམ་དགུའི་རེ་བ་འགྲུབ་པའི་ཕན་ཡོན།
དེ༷་ནི༷་དཔལ༷་རྒྱས༷་ཡི༷ད་བཞི༷ན་བུམ༷་པ༷་བཟང༷༌༑ ༑འགྲོ༷་བའི༷་ན༷ད་གསོ༷་བདེ༷་འབྱུང༷་སྨན༷་གྱི༷་མཆོག༷ །ཡེ༷་ཤེ༷ས་ཉི༷་མ༷་གདུང༷་སེ༷ལ་ཟླ༷་བ༷་སྟེ༷༑ ༑མཁ༷འ་བཞི༷ན་དྲི་མེ༷ད་ཡོ༷ན་ཏན༷་རྒྱུ༷་སྐར༷་ཚོག༷ས། །རྟག༷་ཏུ་ཕན༷་བདེ༷་བྱེད༷་པའི༷་ར༷ང་བཞི༷ན་ལ༷༑ ༑
དྲུག་པ་སངས་རྒྱས་ཀྱི་ཆོས་ཐམས་ཅད་ཀྱི་གཞིར་གྱུར་པའི་ཕན་ཡོན།
བློས་བས༷མ་ཡས༷་བསོ༷ད་ན༷མས་སྤྲི༷ན་ཚོ༷གས་དཔ༷ག་ཏུ༷་མེ༷ད་དེ༷། གསང་བ་བསམ་གྱིས་མི་ཁྱབ་པའི་མདོ་ལས། བྱང་ཆུབ་སེམས་ཀྱི་བསོད་ནམས་གང༌། །དེ་ལ་གལ་ཏེ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་སྟེ། །དེ་ནི་དེ་ལས་ལྷག་པར་འགྱུར། །ཞེས་དང༌། སྡོང་པོ་བཀོད་པ་ལས། མདོར་ན་སངས་རྒྱས་བཅོམ་ལྡན་འདས་རྣམས་ལ་ལེགས་པ་ཡོད་པ་ཇི་ལྟ་བར་བྱུང་ཆུབ་ཏུ་སེམས་བསྐྱེད་པའི་ལེགས་པ་དང༌། ཡོན་ཏན་ཡང་དེ་ཙམ་སྟེ། ནམ་མཁའི་ཁམས་དང་ཆོས་ཀྱི་དབྱིངས་ལྟར་རྒྱ་ཆེའོ། །ཞེས་གསུངས་པ་ལྟར། རྒྱལ༷་བ༷འི་ཡོ༷ན་ཏན༷་ཤིན༷་ཏུ༷་རྨད༷་བྱུང༷་དང༷༌༑ ༑ཆོས༷་ཀྱི༷་དབྱིང༷ས་ལྟར༷་དཔ༷ག་ཡ༷ས་རྒྱ༷་ཆེའོ༷། །
གཉིས་པ་ཇི་ལྟར་བསྐྱེད་པའི་ཚུལ་ལ་གཉིས། སེམས་བསྐྱེད་ཀྱི་རང་བཞིན་ཤེས་པར་བྱ་བ། ཤེས་ནས་ཇི་ལྟར་བསྐྱེད་པའི་ཚུལ་ལོ། །དང་པོ་རང་བཞིན་ཤེས་པར་བྱ་བ་ལ་བདུན། དང་པོ་སེམས་བསྐྱེད་ཀྱི་མཚན་ཉིད།
སེམ༷ས་བསྐྱེ༷ད་པ༷་ནི༷་ཚ༷ད་མེ༷ད་འ༷གྲོ་བ༷འི་ཕྱིར༷། །ཡང༷་ད༷ག་སང༷ས་རྒྱས༷་ཐོབ༷་པ༷ར་འདོ༷ད་པ༷་སྟེ༷། །སྨོན༷་དང༷་འཇུག་པ༷འི་ར༷ང་བཞིན་གཉིས༷་ཡི༷ན་ནོ༷། །དེ༷་ཡ༷ང་བས༷མ་པ༷ས་སྨོ༷ན་ད༷ང་སྦྱོར༷་བ༷ས་ལག་ལེན་ལ་ཁྱབ༷་པ། འགྲོ༷་བ༷ར་འདོད༷་ད༷ང་འགྲོ༷་བ༷་ཉིད༷་བཞི༷ན་ནོ༷། །གཞན་ཡང་ཀུན་རྫོབ་དོན་དམ་དང༌། སྐྱེ་འཕགས་ཀྱི་སེམས་བསྐྱེད་སོགས་ཡོད།
གཉིས་པ་སྨོན་འཇུག་གི་རང་བཞིན།
སྨོན༷་པ༷་ཚད་མེད༷་བཞི༷་ཡི༷་ངོ༷་བོ༷་ལ༷་འཇུག༷་པ༷ར་ཕ༷་རོ༷ལ་ཕྱིན༷་པ༷་དྲུ༷ག་དུ༷་འདོད༷་དེ། བྱམས་པས་ཞུས་པའི་མདོ་ལས། བྱམས་པ་དེ་ལ་གཞན་གྱི་དོན་དུ་སྨོན་པ་ཡང༌། བྱམས་པ་ཆེན་པོ་དང༌། སྙིང་རྗེ་ཆེན་པོ་དང༌། དགའ་བ་ཆེན་པོ་དང༌། བཏང་སྙོམས་ཆེན་པོ་ཡིན་ལ། ཡང་དག་པར་སྤྱོད་པ་དེ་ཡང་ཕ་རོལ་དུ་ཕྱིན་པ་དྲུག་སྟེ། ཞེས་སོ། །
གསུམ་པ་སྨོན་པའི་ཕན་ཡོན།
འགྲོ་བ་ག༷ང་གིས༷་ཕྱོག༷ས་མཐ༷འ་གཏུག༷ས་པའི༷་སང༷ས་རྒྱས༷་ལ༷། བསྐལ༷་པ༷་བྱེ་བ༷་མང༷་པོར༷་བསྙེ༷ན་བཀུ༷ར་ཏེ༷། །རང༷་ཉིད༷་ལེ༷གས་པ༷་ཙ༷མ་ཞིག་དོ༷ན་གཉེར༷་བ༷འི། །བསོད༷་ནམ༷ས་དེ༷་ཡི༷ས་སྨོ༷ན་པའི༷་ཆར༷་མི༷་ཕོད༷།
བཞི་པ་དེའི་འཐད་པ།
འགྲོ༷་བའི༷་སྡུག༷་བསྔལ༷་ཉུང༷་ཟད༷་སེ༷ལ་བའི༷་བློ༷། །སྐད༷་ཅིག༷་སྐྱེས༷་པ༷ས་ངན༷་སོ༷ང་ཐ༷ར་གྱུར༷་ཅིང༷༌། །ལྷ༷་མི༷འི་འདེ༷་བ༷་དཔ༷ག་མེད༷་མྱོང༷་བ༷ར་གསུང༷ས་ཏེ་མཛའ་བོའི་བུ་མོ་དགའ་ལྡན་དང༌། གྱད་བག་ཤི་ཏ་སུམ་ཅུ་རྩ་གསུམ་པའི་ལྷར་སྐྱེས་པར་གསུངས་པ་ལྟ་བུའོ། །
ལྔ་པ་འཇུག་པའི་ཕན་ཡོན།
དེ༷་བ༷ས་འཇུག༷་པ༷འི་ཕ༷ན་ཡོ༷ན་མཐ༷འ་ཡ༷ས་ཏེ༷་དངོ༷ས་སུ༷་སྦྱོར༷་བ༷ས་ཡང་ད༷ག་ཁྱབ༷་པའི༷་ཕྱིར༷། སྐད༷་ཅིག༷་སྦྱོར་བ༷ས་ཁྱབ༷་པ༷འི་སེམ༷ས་མཆོག༷་གི༷ས། །བསྐ༷ལ་པ༷་མ༷ང་པོ༷འི་ཚོག༷ས་གཉིས༷་བཟླུ༷མས་པར༷་བཤད༷། །དེད་དཔོན་སྙིང་རྗེ་ཅན་གྱིས་བསྐལ་པ་བཞི་ཁྲི་དང༌། བྲམ་ཟེའི་ཁྱེའུ་ཀརྨ་ལ་དགའ་བས་བསྐལ་པ་ཉི་ཁྲིའི་ཚོགས་བཟླུམས་པར་གསང་ཆེན་ཐབས་མཁས་ཀྱི་མདོ་ལས་གསུངས་པ་བཞིན་ནོ། །
དྲུག་པ་གཞན་གྱི་ལོག་རྟོག་དགག་པ།
དེ༷་ཕྱིར༷་བྱང་སེམས་དབང་རྣོན་གྱིས་གྲངས༷་མེད༷་གསུམ༷་དང་འབྲིང་གིས་བདུན། རྟུལ་པོས་སུམ་ཅུ་རྩ་གསུམ་སོ༷གས་གསུང༷ས་པ༷་ཀུན༷། མྱུར༷་དུ་རྫོ༷གས་ད༷ང་རིང༷་དུ༷་རྫོག༷ས་པ༷་དང༷༌། གསང་སྔགས་པས་ཚེ༷་གཅི༷ག་གྲོལ༷་བ༷་བློ༷་ཡི༷་སྟོབ༷ས་ལ༷་ར༷ག སྔགས་ཀྱི་རིག་འཛིན་དང་འཕགས་པ་དབང་རྣོན་མྱུར་བུལ་ཁྱད་མེད་གསུངས། དེ༷་ཡང༷་ཐ༷བས་ད༷ང་བརྩོན༷་འགྲུས༷་ཤེས༷་ར༷བ་མཆོ༷ག །གསུམ༷་གྱིས༷་བསྒྲུབ༷་གང༷་བླ༷་མེད༷་སྟོབ༷ས་ཆེའོ༷། །
བདུན་པ་སྤྲོ་དགའ་མཆོག་ཏུ་བསྐྱེད་པ།
འདི༷་ནི༷་སྙིང༷་རྗེ༷འི་ལྗོན༷་ཤི༷ང་སྙིང༷་པོ༷་ཅན༷། །འགྲོ༷་བའི༷་བྱ་ཚོགས་བསྟེན་པའི་ཁུ༷ར་ཆེན༷་ལེ༷གས་པ༷ར་ཁྱེ༷ར་བ༷་ནི༷། ཚང༷ས་སོ༷གས་འཇི༷ག་རྟེན༷་ན༷་ཡང༷་སྔོན༷་མེད༷་ཅིང༷༌། །ར༷ང་ཉིད༷་ཕྱིར༷་ཡ༷ང་རྨི༷་ལམ༷་མ་རྨི༷ས་ན༷། །གཞན༷་ཕྱིར༷་སྨོས༷་ཅི༷་འཚལ༷་བའི༷་བྱང་༷ཆུབ་སེམ༷ས། །སྔ༷་ན༷་མེད༷་པ༷་འཁྲུངས༷་ལ༷་དགའ་བ༷་བསྐྱེད༷། །
གཉིས་པ་ཤེས་ནས་ཇི་ལྟར་བསྐྱེད་པའི་ཚུལ་ལ་གསུམ། སྦྱོར་བ། དངོས་གཞི། མཇུག་གོ ༑དང་པོ་སྦྱོར་བ་ལ་བཞི། དང་པོ་རྟེན་དགེ་བའི་བཤེས་གཉེན།
དེ་ཡང་རང་སྟོབས་ཀྱི་ནུས་པ་ཡོད་ན་མདུན་མཁར་སངས་རྒྱས་བྱང་སེམས་སྤྱན་དྲངས་ནས་དེའི་སྤྱན་སྔར་ལེན་པའམ༑ རང་ལ་ནུས་པ་མེད་པའམ་ཡོད་ཀྱང་བླ་མ་ལས་ལེན་པར་འདོད་ན། སེམས་བསྐྱེད་དེ༷་ཡང༷་དགེ༷་བའི༷་བཤེས་ལ༷ས་བྱུང༷་བ༷་སྟེ།༷ ཡིད༷་བ༷ཞིན༷་དག༷་ལ༷ས་འདོད༷་དགུ༷འི་ཆར༷་འབེ༷བས་བཞིན༷༑ ༑དེ་ཡང་ཇི་ལྟ་བུ་ཞེ་ན། སྡོམ་པ་ཉི་ཤུ་པ་ལས། བླ་མ་སྡོམ་ལ་གནས་ཤིང་མཁས། །ནུས་དང་ལྡན་ལས་བླང་བར་བྱ། །ཞེས་སོགས་གསུངས་པ་ལྟར་རོ། །
གཉིས་པ་དེས་བློ་བཅོས་པའི་རིམ་པ།
སྐྱོན༷་བྲལ༷་ཡོ༷ན་ཏན༷་རྫོག༷ས་པའི༵་བླ༷་མ༷་ཡིས༷། །སྐལ༷་བཟང་༷སློབ༷་མ་སྤྲོ་བ༷་བསྐྱེད༷་པ༷་ནི། །འཁོར༷་བའི༷་ཉེས༷་དམི༷གས་ཐ༷ར་པའི༷་ཕན༷་ཡོ༷ན་ཞི་མཐར་ཞེན་པ་དགག་པ་སོག༷ས། ཐོག༷་མ༷་བར༷་དང༷་མཐར༷་དགེ༷འི་ཆོས༷་རྣམ༷ས་དང༷་མཐའ་གཉིས་སྤངས་པའི་བྱ༷ང་ཆུབ༷་སེམ༷ས་ཀྱི༷་བསྔག༷ས་པ་མཐ༷འ་ཡ༷ས་བརྗོ༷ད།
གསུམ་པ་གནས་དང་བཀོད་པ་བཤམས་པ།
གན༷ས་གཙ༷ང་མཆོད༷་པས༷་མཛེས༷་ཤིང༷་ཉམ༷ས་དག༷འ་བར༷། །རྒྱལ༷་བའི༷་སྐུ༷་གཟུགས༷་ལ༷་སོགས༷་སྟ༷་གོན་བྱ༷། །
བཞི་པ་སྔོན་འགྲོ་ཡན་ལག་བདུན་པ་བསྟན་པ་ལ་གསུམ། བསོད་ནམས་ཀྱི་ཞིང་བསམ་པ༑ ཡན་ལག་བདུན་པ་དངོས་བྱ་བ། དེའི་འཐད་པ་དགོད་པའོ། །དང་པོ་ལ་གསུམ། དང་པོ་དམིགས་པའི་རྟེན་བསམ་པ།
ནམ༷་མཁ༷འི་གན༷ས་སུ༷་ནམ༷་མཁ༷འ་གང༷་བ༷་ཡི༷། །རྒྱལ༷་བ༷་སྲ༷ས་བཅ༷ས་རྒྱ༷་མཚོའི༷་སྤྲིན༷་ཕུང༷་མཁའ་དབྱིངས་ཁྱབ་པར་བས༷མ་ཞིང༌། ཟླ་བ་སྒྲོན་མེའི་མདོ་ལས་གསུངས་པ་ལྟར། སེམས་ནི་རྒྱ་ཆེན་མཆོག་ཏུ་རབ་བསྐྱེད་དེ། །འགྲོ་བ་འདི་དག་མ་ལུས་སངས་རྒྱས་རྒྱུ། །འདི་ན་སྣོད་མིན་སེམས་ཅན་གང་ཡང་མེད། །བཞེངས་ཤིག་བཞེངས་ཤིག་སྟོབས་བཅུ་མངའ་བའི་ལྷ། །སོགས་ནས། རྒྱལ་བ་འཁོར་བཅས་མ་ལུས་གཤེགས་སུ་གསོལ༑ ༑ཞེས་ལན་གསུམ་སོགས་བརྗོད་པས་དངོས་སུ་འབྱོན་པའོ། །
གཉིས་པ་དེའི་འཐད་པ་དགོད་པ།
འདི༷་ནི༷་ར༷ང་གི༷་སེམ༷ས་སྟོབ༷ས་དྲི༷་མེ༷ད་ད༷ང༌། །མཁྱེན༷་བརྩེའི༷་དབ༷ང་ཕྱུག༷་རྣམ༷ས་ཀྱི༷་ཐུ༷གས་རྗེ༷་ཡི༷ས། །ཇི༷་ལྟར༷་བས༷མ་པ༷་དེ༷་བཞི༷ན་འགྲུ༷བ་པ༷ར་གསུང༷ས་ཏེ༑ དཀོན་མཆོག་བརྩེགས་པ་ལས། གང་གིས་རྒྱལ་བ་ཡིད་བྱེད་པ། །དེ་ཡི་མདུན་ན་དེ་བཞུགས་ཏེ། །རྟག་པར་བྱིན་གྱིས་རླབས་པར་བྱེད། །ཉེས་པ་ཀུན་ལས་རྣམ་པར་གྲོལ། །ཞེས་སོ། །
གསུམ་པ་བཀུར་སྟི་རིམ་གྲོ་བྱ་བ།
དེ༷་ན༷ས་ཐ༷ལ་སྦྱར༷་མེ༷་ཏོག༷་སྙིམ༷་བཀ༷ང་ན༷ས། །མ་ལུས་སེམས་ཅན་ཀུན་གྱི་མགོན་གྱུར་ཅིང༌། །སོགས་རིག་པ་མཆོག་ལས་གསུངས་པ་ལྟར་གནས་ཁང་དུ་སྤྱན༷་དྲང༷་བཞུག༷ས་གསོ༷ལ་ཁྲུས༷་རྒྱན༷་གོ༷ས་སོ༷གས་དབུལ༷།
གཉིས་པ་ཡན་ལག་བདུན་པ་དངོས་ལ་བདུན། དང་པོ་ཕྱག་འཚལ་བའི་ཡན་ལག་ལ་གཉིས། དང་པོ་འཚལ་ཚུལ་དངོས།
ཡི༷ད་འོ༷ང་རྫིང༷་བུའི་ནང་ན༷་གན༷ས་པ༷་ཡི༷། །འཆ༷ར་ཀའི་པ༷དྨ༷་ཁ༷་འབུ༷ས་བྱེ༷་འདྲ༷་བ༷། །ལ༷ག་གཉིས༷་སྤྱི་བོ༷ར༷་ཐལ༷་སྦྱར༷་བསྟོད༷་དབྱ༷ངས་བཅ༷ས། །ལུས༷་དཔ༷ག་མེད༷་པ༷ར་སྤྲུལ༷་ན༷ས་གུས༷་ཕྱག༷་འཚལ༷། །
གཉིས་པ་དེའི་ཕན་ཡོན།
ས༷་འདི༷་རིར༷་བཅས༷་རྒྱ་མཚོའི༷་རྡུལ༷་སྙེད༷་དུ༷། །བྱང་ཆུབ་ཏུ་སེམས་བསྐྱེད་པའི་དོན་དུ་ཕྱག་འཚལ་བའི་བསོད༷་ནམས༷་དེ༷་འདྲ༷་འཇི༷ག་རྟེན༷་གསུམ༷་ན༷་མེ༷ད༑ ལུས༷་བཏུད༷་དབང༷་ཆེ༷ན་བ༷ར་གྱི༷་རྡུལ༷་རྣམ༷ས་ད༷ང༌། །མ༷ཉམ་པ༷འི་གྲངས༷་སྙེད༷་འཁོར༷་ལོས༷་སྒྱུར༷་འགྲོ༷་ཞིང༷༌། །མཐ༷ར་ཐུ༷ག་ཞི༷་བ༷་མཆོག༷་གི༷་གོ༷་འཕ༷ང་འཐོབ༷། །
གཉིས་པ་མཆོད་པའི་ཡན་ལག་ལ་གཉིས། མདོར་བསྟན་པ་རྒྱས་བཤད་དོ། །དང་པོ་མདོར་བསྟན་ནི།
དངོ༷ས་སུ༷་འབྱོར༷་དང༷་ཡིད༷་ཀྱིས༷་རྣམ༷་སྤྲུལ༷་པའི༷། །མཆོད༷་པ༷་བླ་མེད༷་རྒྱ༷་ཆེན༷་རྣམ༷ས་ཀྱིས༷་མཆོད༷། །
གཉིས་པ་རྒྱས་བཤད་ལ། དངོས་འབྱོར་དང་ཡིད་སྤྲུལ་གཉིས། དང་པོ་དངོས་འབྱོར་ནི།
དེ་ཡང་དངོས་སུ་བཤམས་པའི་མཆོད་པ། མེ༷་ཏོག༷་སྤོས༷་ད༷ང་མ༷ར་མེ༷་ཞལ་ཟ༷ས་ཆུ༷༑ ༑བླ༷་རེ༷་འཕ༷ན་ལྡིང༷་གདུགས༷་ད༷ང་རོ༷ལ་མོའི༷་སྒྲ༷། །རྒྱལ༷་མཚན༷་རྔ༷་ཡབ༷་རྫ༷་རྔ༷་ལ༷་སོ༷གས་ད༷ང༌༑ ༑ལུས༷་ད༷ང་ལོ༷ངས་སྤྱོད༷་མཁོ༷་དགུའི༷་ཡོ༷་བྱད༷་ཀྱི༷ས། །འགྲོ༷་བའི༷་བླ༷་མ༷་དཀོ༷ན་མཆོ༷ག་སྲས༷་བཅ༷ས་མཆོ༷ད། །
གཉིས་པ་ཡིད་སྤྲུལ་ལ་ཐུན་མོང་དང་ཁྱད་པར་གཉིས། དང་པོ་ཐུན་མོང་ལ་བདུན། དང་པོ་གཞལ་ཡས་ཁང་རོལ་མོའི་སྤྲིན་ཅན་གྱི་མཆོད་པ།
ཡིད་ལས་བྱུང་བ་ལྷ༷་སོ༷གས་འཇི༷ག་རྟེན༷་ཀུན༷་ན༷་ཡི༷ད་འོ༷ང་བའི༷། །གཞ༷ལ་མེ༷ད་ཁ༷ང་བརྩེག༷ས་རི༷ན་ཆེ༷ན་དྲྭ༷་བ༷་ཅ༷ན། །གླུ༷་ག༷ར་སི༷ལ་སྙན༷་བསྟོད༷་དབྱང༷ས་ཆར༷་འབ༷བ་ཅིང༷༌། །རྒྱན༷་མཆོག༷་བརྒྱ༷་ཕྲག༷་མང༷འ་བ༷་རྣམ༷ས་ཀྱིས༷་མཆོ༷ད༑ ༑
གཉིས་པ་ཉེ་འཁོར་ཀུན་ནས་དགའ་བའི་མཆོད་པ།
གཞན་ཡང་བདག་པོས་མ་བཟུང་བའི་རི༷ན་ཆེ༷ན་རི༷་བོ༷་ནག༷ས་ཚ༷ལ་པདྨ༷འི་མཚོ༷། ང༷ང་མོ༷འི་འགྲོས༷་ཀྱི༷ས་གཉེར༷་བ་༷དེ༷་ད༷ག་ད༷ང༌། །སྨན༷་སོ༷གས་དྲི༷་ཞི༷མ་ང༷ད་ལྡང༷་དཔ༷ག་བས༷མ་ཤིང་༷། །མེ༷་ཏོག༷་འབྲ༷ས་བུ༷་དུད༷་པ༷འི་ཚོག༷ས་ཀྱིས༷་མཆོ༷ད། །
གསུམ་པ་པདྨོ་རིན་ཆེན་མཛེས་པའི་མཆོད་པ།
འ༷དབ་སྟོང༷་གཡོ༷་བས༷་བུ༷ང་བ༷་བཟུང་བ༷་ཡི༷༑ ༑ལག་པ༷འི་གདུ༷་བུ༷་ཀུ༷་མུ༷་ཏས༷་མཚ༷ན་ཞིང༷༌། །སྤྲིན༷་བྲལ༷་ཉི༷་ཟླ༷འི་ཟེར༷་གྱིས༷་ར༷བ་ཕྱེ་བ༷འི། །ཨུ༵ཏྤ༷་ལ༷་སོ༷གས་ཡི༷ད་འོ༷ང་རྣམ༷ས་ཀྱིས༷་མཆོད༷། །
བཞི་པ་ཚལ་སོགས་ཀུན་ནས་དགེ་བའི་མཆོད་པ།
ཙ༷ནྡན༷་བསི༷ལ་བ༷འི་ཁ༷་ཡི༷་སྦུབ༷ས་བསྐྱོད༷་པའི༷། །དྲི༷་ཞི༷མ་སེ༷ར་བུ༷་བདེ༷་བའི༷་ང༷ད་རྣམ༷ས་ད༷ང༌། །ཕུག༷་ད༷ང་བྲ༷ག་རི༷་སྨན༷་ལྗོང༷ས་ཉམ༷ས་དག༷འ་བ༷། །ཆུ༷་བསིལ༷་རྫིང༷་བུ༷་ག༷ང་བ༷་རྣམ༷ས་ཀྱིས༷་མཆོ༷ད། །
ལྔ་པ་ཉི་ཟླ་རིན་ཆེན་བཀོད་པའི་མཆོད་པ།
སྟོན༷་ཀ༷འི་མཚན༷་མོ༷་དཀ༷ར་བའི༷་རི༷་བོ༷ང་འཛི༷ན༑ ༑གཟ༷འ་བྲལ༷་རྒྱུ༷་སྐར༷་ཕྲེང༷་བ༷ས་བསྐོ༷ར་བ༷་དང༷༌། །ཉིན༷་བྱེད༷་འོ༷ད་སྟོང༷་དྲྭ༷་བ༷ས་མཛེ༷ས་འབ༷ར་བ༷། །གླིང༷་བཞི༷འི་འཇི༷ག་རྟེན་རྒྱ༷ན་གྱུར༷་རྣམ༷ས་ཀྱིས༷་མཆོ༷ད། །
དྲུག་པ་ཞིང་ཁམས་རྒྱ་མཚོའི་རྡུལ་གྱིས་མཆོད་པ།
ཁོ༷ར་ཡུ༷ག་རི༷ར་བཅ༷ས་བྱེ༷་བ༷་ཕྲ༷ག་བརྒྱའི༷་ཞིང༷༌། །མ༷་ལུ༷ས་ཡོ༷ངས་བཀོ༷ད་འདོ༷ད་དགུ༷འི་འབྱོར་པ༷་དང༷༌། །ཕྱོག༷ས་བཅུ༷འི་ཞིང༷་ཁམ༷ས་རྒྱ༷་མཚོ༷འི་རྡུལ༷་སྙེད༷་ཀུན༷། །བློ༷་ཡིས༷་བླངས༷་ཏེ་ཐུབ༷་དབང༷་སྲས༷་བཅ༷ས་མཆོད༷། །
བདུན་པ་རྒྱལ་སྲིད་རིན་པོ་ཆེའི་མཆོད་པ།
བདག་པོས་ཡོངས་སུ་བཟུང་བའི་འདོད་དགུ་འབྱུང་བའི་བུམ༷་བཟ༷ང་དཔ༷ག་བས༷མ་ཤིང༷་དང༷་འདོ༷ད་འཇོ༷འི་བ༷། འཁོར་ལོ། ནོར་བུ། བཙུན་མོ༑ བློན་པོ། རྟ་མཆོགགླང་པོ། དམག་དཔོན་ཏེ་རྒྱལ༷་སྲི༷ད་བ༷དུན་ད༷ང༌། ཡུངས་དཀར་བཱུར་བ། བིལྦ། ལི་ཁྲི། ཞོ། གི་ཝང༌། མེ་ལོང༌། དུང་གཡས་འཁྱིལ་ཏེ་བཀྲ༷་ཤི༷ས་རྫ༷ས་བརྒྱད༷་ད༷ང༌༑ ལྷམ་སྟན། བཞོན་པ། མལ་ཆ་དང༌། ཁྲི་དང༌། རལ་གྲི་དང༌། པགས་པ་སྟེ༷་ཉེ༷་བ༷འི་རི༷ན་ཆེ༷ན་བ༷དུན་སོ༷གས་རྒྱ་ཆེ༷་བ༷ས། ཡོན༷་གན༷ས་ད༷མ་པ༷་ཐུག༷ས་རྗེ༷་ཆེ༷་རྣམས་མཆོད༷། །
གཉིས་པ་ཁྱད་པར་གྱི་མཆོད་པ་ལ་གསུམ། དང་པོ་ཏིང་འཛིན་རྒྱལ་པོའི་མཆོད་སྤྲིན་མདོར་བསྟན།
ཏིང་ངེ་འཛིན་གྱི་མཆོད་པ་བཟང་སྤྱོད་ནས་འབྱུང་བ་ལྟར༷། ཏིང་འཛི༷ན་ཡི༷ད་ཀྱིས༷་ནམ༷་མཁ༷འི་དབྱིང༷ས་ཁྱབ༷་པ༵ར། །ཕྱི༷་ནང༷་གས༷ང་བའི༷་མཆོད༷་སྤྲིན༷་རྒྱ༷་མཚོས༵་མཆོད༷། །
གཉིས་པ་ཕྱི་མཆོད་ཡིད་བཞིན་སྤྲིན་གྱི་རང་བཞིན་རྒྱས་པར་བཤད་པ།
མེ༷་ཏོག༷་སྤྲིན༷་མཛེ༷ས་ལྡིང༷་ཁང༷་མཛེ༷ས་འ༷བར་བ༷། །ཚུལ་ཇི་ལྟར་ན། དཀོན་མཆོག་ཏ་ལ་ལས། མེ་ཏོག་ཕལ་ཆེར་མེ་ཏོག་བླ་རེ་དང༌། །མེ་ཏོག་བཀོད་པའི་འོད་ཟེར་རབ་བཀྱེ་སྟེ། །མེ་ཏོག་སྣ་ཚོགས་ཀུན་ཏུ་བཀྲམ་བྱས་ཏེ། །བདག་ཉིད་ཆེན་པོ་རྒྱལ་བ་སྲས་བཅས་མཆོད། །ལག་པའི་མཐིལ་ནས་མཆོད་པ་བསམ་ཡས་རྣམས། །རྒྱལ་བ་གཅིག་ལ་མཆོད་པ་བྱེད་པ་ལྟར། །རྒྱལ་བ་མ་ལུས་ཀུན་ལའང་དེ་བཞིན་ཏེ། །དྲང་སྲོང་ཏིང་འཛིན་རྣམ་འཕྲུལ་དེ་འདྲའོ། །ཞེས་པ་ལྟར། སྤོས་༷ད༷ང་སྨན༷་སྦྱར༷་བདུད༷་རྩིའི༷་སྤྲིན༷་ཕུང༷་ད༷ང༌། །གཟི༷་ལྡ༷ན་སྒྲོན༷་མ༷་ཞལ༷་ཟས༷་རོལ༷་མོའི༷་སྤྲིན༑ ༑བསྟོ༷ད་དབྱང༷ས་ཡ༷ན་ལ༷ག་རྒྱ་མཚོ༷འི་སྤྲིན༷་གྱི༷ས་མཆོད༷། །
གསུམ་པ་ནང་མཆོད་ཡེ་ཤེས་རྒྱ་མཚོའི་རོལ་པ་ཀུན་ནས་སྤྲོ་བ།
ནང་གསང་བའི་མཆོད་པ། བློ་ཡིས་འཇུག༷་པའི༷་སྤྲིན༷་ཅན༷་ཤིན་ཏུ༷་མཐའ༷་ཡས༷་པ༷། སྒེག༷་མོ༷་ཕྲེང༷་ཐོགས༷་རིན༷་ཆེན༷་གླུ༷་གར༷་སོགས༷། །མཆོད༷་པའི༷་ལྷ༷་མོ༷་སྣ༷་ཚོགས༷་སྤྲིན༷་འཕྲོ༷་བས༷། །རྒྱལ༷་བ༷་སྲས༷་བཅས༷་མ༷་ལུས༷་མཉེས༷་གྱུར༷་ཅིག༷ །
གསུམ་པ་སྡིག་པ་བཤགས་པའི་ཡན་ལག
སྦྱང་བྱ་སྡིག་པའི་སྒོ་དྲུག འགྲིམ་པའི་སྒོ། ལུས་ངག་ཡིད་གསུམ། ཀུན་སློང་ཉོན་མོངས་དུག་གསུམ། ཡུལ་ཕ་མ་མཁན་སློབ་སོགས་ལ༑ དུས་ཐོག་མ་མེད་ནས་ད་ལྟའི་བར། ངོ་བོ་རང་བཞིན་དང་བཅས་པའི་ཁ་ན་མ་ཐོ་བ། སྦྱོར་བ་རང་གིས་བྱས་པའམ་གཞན་ལ་བྱེད་དུ་བཅུག་པའམ། རྗེས་སུ་ཡི་རང་བ་སྟེ། ཐོག༷་མེད༷་དུས༷་ནས༷་གོམས༷་པའི༷་བག༷་ཆགས༷་ཀྱིས༷། །ལས༷་དང༷་ཉོན༷་མོངས༷་སྡིག༷་པ༷་ཅི༷་མཆིས་༷པ༷། །བྱེད་ལས་མཐོ་རིས་དང་ཐར་པ་ལ་སྒྲིབ་ཅིང་ངན་སོང་སོགས། སྲིད༷་པའི༷་རྒྱུར༷་གྱུར༷་དེ༷་ཀུན༷་བཤགས༷་པར༷་བགྱི༷། །བཤགས་ཚུལ་སྦྱོར་དངོས་རྗེས་གསུམ་ལས། སྦྱོར་བ་སངས་རྒྱས་བྱང་སེམས་དཔག་ཏུ་མེད་པ་གསལ་གདབ་པ་སོགས་ཀྱི་སྤྱན་སྔར་སྐྱབས་སུ་འགྲོ་ཞིང༌། དངོས་གཞི་སྟོབས་བཞིའི་དམིགས་གནད་དང་ལྡན་པས་བཤགས་ཤིང༌། རྗེས་རང་གཞན་གྱི་སྡིག་པ་ཐམས་ཅད་ལྕེ་ཐོག་ཏུ་ནག་ལིང་ངེ་འདུས་པ། སངས་རྒྱས་དང་བྱང་སེམས་སོགས་ཀྱི་སྨིན་མཚམས་སོགས་ལས་བྱུང་བའི་འོད་ཟེར་གྱིས་དག་པར་བསམ་ཞིང༌། སྡིག་ལྟུང་རང་བཞིན་མེད་པའི་ངང་ལ་བཞག
བཞི་པ་རྗེས་སུ་ཡི་རང་བ།
འགྲོ༷་བ༷འི་བསོ༷ད་ནམ༷ས་ཕུ༷ང་པོ་མཐ༷འ་ཡ༷ས་ལ༷། །རྟག༷་པ༷ར་བད༷ག་ནི༷་རྗེས༷་སུ༷་ཡི༷་རང༷་ངོ༷༌། །འདིས་དགེ་རྩ་མཉམ་པར་ཐོབ་ཅིང་བསོད་ནམས་ཚད་མེད་ཐོབ།
ལྔ་པ་ཆོས་ཀྱི་འཁོར་ལོ་བསྐོར་བར་བསྐུལ་བ།
མ༷་ལུ༷ས་སྐྱེ་༷དགུ༷འི་ཚོ༷གས་རྣམ༷ས་བསྒྲ༷ལ་བ༷འི་ཕྱི༷ར། །ཆོས༷་ཀྱི༷་འཁོ༷ར་ལོ༷་བླ༷་མེད༷་བསྐོར༷་བ༷ར་བསྐུལ༷། །འདིས་ཆོས་སྤང་གི་སྒྲིབ་པ་དག་པ་དང་ཚེ་རབས་ཐམས་ཅད་ཆོས་དང་མི་འབྲལ།
དྲུག་པ་མྱ་ངན་ལས་མི་འདའ་བར་གསོལ་བ།
དེང༷་ནས༷་སྲིད༷་པ༷འི་རྒྱ༷་མཚོ་༷མ་༷སྟོང༷ས་བ༷ར༑ ༑མྱ་ང༷ན་མི༷་འ༷དའ་རྟ༷ག་ཏུ༷་བཞུགས༷་པ༷ར་གསོ༷ལ། །འདིས་དུས་མ་ཡིན་པའི་འཆི་བ་ཞི་ནས་ཚེ་རིང་པོ་འཚོ།
བདུན་པ་བསྔོ་བའི་ཡན་ལག
རང་གཞན་གཉིས་ཀས་དུས་གསུམ་དུ་བསགས་པའི་བསྔོ་རྒྱུའི་དགེ༷་བ༷་དེ༷་ཉིད་རྣམ་པ་སྒྱུ་མ་ལྟ་བུ་ཡི༷ས་ཆེད་དུ་བྱ་བ་བད༷ག་དང༷་འགྲོ༷་བ་ཀུན༷། མ་༷ལུས༷་ཕྱ༷མ༷་གཅི༷ག་གང་དུ་བསྔོ་ན་སང༷ས་རྒྱས༷་ཁོ་ན་ཡིན་པས་དེ་འགྲུབ༷་པ༷ར་ཤོག༷ འདིར་བསྔོ་སྨོན་གྱི་ཁྱད་པར་རྒྱུ་དགེ་བ་སྔོན་དུ་སོང་བ་དང་མ་སོང་བའི་ཁྱད་པར་གྱིས་དབྱེའོ། །
གཉིས་པ་ཡན་ལག་བདུན་གྱི་འཐད་པ་དགོད་པ་ལ་གཉིས། དང་པོ་སྤང་བྱ་གེགས་ཀྱི་དྲི་མ་འབྱངས་པས་བྱང་ཆུབ་ཀྱི་སེམས་བསྐྱེད་སླ་བའི་འཐད་པ།
ཇི༷་ལྟར༷་ཁྲུ༷ས་ཀྱིས༷་སྦྱང༷ས་པ༷འི་ར༷ས་ཡུག༷་ད༷ག །ཚོ༷ན་གྱིས༷་བསྒྱུར༷་བ༷ས་ཁ༷་དོ༷ག་གས༷ལ་བ༷་བཞིན༷། །དེ༷་ལྟར༷་སྔོ༷ན་དུ་འགྲོ་བ༷ས་སེམ༷ས་སྦྱང༷ས་པ༷འི། །རྒྱུད༷་ལ༷་དངོ༷ས་གཞིའི༷་སེམ༷ས་མཆོག༷་གས༷ལ་བ༷ར་སྐྱེ༷། །
གཉིས་པ་བླང་བྱ་དགེ་བའི་དཔུང་ཚོགས་བསྐྱེད་པས་སེམས་བསྐྱེད་སྐྱེ་སླ་བའི་འཐད་པ༑
ཡན་ལག་འདུན་པ། འདི༷་ནི༷་བསོ༷ད་ནམ༷ས་འབྲས༷་བུ༷་ཚ༷ད་མེད༷་དེ༷། །ཆོ༷ས་དབྱིང༷ས་ཇི༷་བཞི༷ན་ནམ༷་མཁ༷འི་དབྱིང༷ས་ཀུན་ཁྱབ༷། །
གཉིས་པ་དངོས་གཞིའི་ཆོ་ག་ནི།
དེ༷་ན༷ས་དངོས་གཞི་སང༷ས་རྒྱས༷་ཆོས༷་ད༷ང་ཚོག༷ས་མཆོ༷ག་ལ༷། །ལ༷ན་གསུ༷མ་བ༷ར་དུ༷་སྐྱ༷བས་སུ༷་འགྲོ༷་བྱས༷་ཏེ། །མགོ༷ན་པོ༷་སྲས༷་ད༷ང་བཅས༷་རྣམ༷ས་དགོ༷ངས་སུ༷་གསོ༷ལ། །ཇི་ལྟར༷་སྔོན༷་གྱི༷་བདེ༷་གཤེ༷གས་སྲས༷་བཅས༷་ཀྱིས༷། །བྱང༷་ཆུབ༷་ཐུག༷ས་བསྐྱེད༷་བསླབ༷་ལ༷་གན༷ས་པ༷་ལྟ༷ར། །དེ༷ང་ན༷ས་བད༷ག་གི༷ས་འགྲོ༷་ལ༷་ཕ༷ན་དོ༷ན་དུ༷། །བྱང༷་ཆུབ༷་སེམ༷ས་བསྐྱེད༷་བསླ༷བ་ལ༷་གན༷ས་པ༷ར་བགྱི༷། །མ༷་བརྒ༷ལ་བ༷་རྣམ༷ས་བད༷ག་གི༷ས་བསྒྲལ༷་བ༷ར་བགྱི༷༑ ༑མ༷་གྲོལ༷་བ༷་རྣམ༷ས་བད༷ག་གི༷ས་དགྲོལ༷་བགྱི༷་ཞིང༷༌། །དབུག༷ས་མ༷་ཕྱུང༷་རྣམས་བད༷ག་གི༷ས་དབུག༷ས་དབྱུང༷་སྟེ། །སེ༷མས་ཅན༷་རྣམ༷ས་ནི༷་མྱ༷་ངན༷་འད༷ས་ལ༷་འགོ༷ད། །
གསུམ་པ་མཇུག་ལ་གསུམ། དང་པོ་དུས་གཞན་དུས་སེམས་བསྐྱེད་བཟུང་བའི་རིམ་པ༑
དེ༷་ལྟར༷་ཉིན༷་དང༷་མཚ༷ན་མོ༷་ལ༷ན་གསུམ༷་དུ༷། །བྱང༷་ཆུབ༷་སེམ༷ས་གཉིས༷་སྐྱེད༷་ལ༷་འབ༷ད་པ༷ར་བྱ༷། །
གཉིས་པ་ལན་གསུམ་བརྗོད་པའི་འཐད་པ།
དེ་ལྟར་ལན་གསུམ་གྱི་བརྗོ༷ད་པ༷་ད༷ང་པོ༷ས་སྨོ༷ན་པ༷་སེ༷མས་བསྐྱེད༷་ལ༷། གཉིས༷་པ༷ས་འཇུ༷ག་པ༷་སེམ༷ས་བསྐྱེད༷་གསུམ༷་པ་༷ཡིས༷། གཉིས༷་ཀ༷་བརྟན༷་ཞིང༷་དག༷་པ༷་ཐོབ༷་པ༷ར་འགྱུར༷་ཏེ་སྨོན་འཇུག་ངོ་བོ་གཅིག་ལ། ཆོ་ག་ལས་ཐ་དད་པ་ལྟར་ལྡོག་པ་གསུམ། བརྗོད་པ་གསུམ་ལས་སྐྱེ་བར་བཞེད་དོ། །
གསུམ་པ་སྤྲོ་དགའ་བསྐྱེད་པ།
དེ༷ང་ན༷ས་བད༷ག་ནི༷་འགྲོ༷་ཀུན༷་ཉེར༷་འཚོའི༷་གཞི༷། །རྒྱལ༷་སྲས༷་བྱང༷་ཆུབ༷་སེམ༷ས་དཔ༷འི་མིང༷་ཡ༷ང་ཐོབ༷། །སྲིད༷་ན༷་མི༷་འཇིག༷ས་འགྲོ༷་བའི༷་དོ༷ན་བྱེད༷་ཅིང༌༑ ༑རྟག༷་ཏུ་ཕ༷ན་པ༷་འབ༷འ་ཞི༷ག་ལྷུར༷་ལེ༷ན་པ༷ས། །མི༷་ཡི༷་སྲིད༷་པ༷་དོ༷ན་ད༷ང་བཅ༷ས་པ༷ར་གྱུར༷༑ ༑
དོན་གསུམ་པ་སེམས་སྐྱེད་ཀྱི་བསླབ་བྱ་བསྟན་པ་ལ་གཉིས། བསླབ་མདོའི་གནས་སྤྱིར་བསྟན་པ་དང༌། སྤྱོད་པ་རླབས་པོ་ཆེའི་གནས་བྱེ་བྲག་ཏུ་བཤད་པའོ། །དང་པོ་བསླབ་མདོའི་གནས་སྤྱིར་བསྟན་པ་ལ་ལྔ། དང་པོ་བསླབ་གཞི་བྱང་ཆུབ་ཀྱི་སེམས་ལ་གདམས་པ།
ད༷་ནི༷་སེམ༷ས་གཙང༷་རིགས་ཡོད་པས་ནོར་བུ་རིན་པོ་ཆེ་འོད་འབར་བའི་འབྱུང་གནས་ལ་བྱི་དོར་བྱས་ན་དེ་བས་ཀྱང་མཛེས་པ་ལྟར་དགེ༷་བའི༷་ས༷་གཞི༷་ལ༷། བྱང༷་ཆུབ༷་སེམ༷ས་གཉིས༷་མྱུ༷་གུ༷་ར༷བ་བསྐྱེད༷་དེ༷། དེ༷་གཟུ༷ང་བ་དང་དྲི་མ་ད༷ག་པ༷་དང་དགེ་བ་སྤེལ༷་ཕྱིར༷་བརྩོན༷་པ༷ར་བྱ༷། ཚུལ་ཇི་ལྟར། གཟུང་དག་སྤེལ་སྙམ་ན། སྨོན་པ་དང་འཇུག་པའི་རང་བཞིན་ལ་གནས་པ་ནི་སེམས་བཟུང་བའོ། །དེའི་མི་མཐུན་ཕྱོགས་སྤང་བའི་ཕྱིར་འབད་པ་ནི་དག་པར་བྱ་བའོ། །བདག་གི་བདེ་བ་དང༌། སེམས་ཅན་གྱི་སྡུག་བསྔལ་བརྗེ་བ་ལ་སྤེལ་མར་བྱ་བ་ནི་སེམས་སྤེལ་བའོ། །དེ་ཡང་འདི་ལྟར་སྤྲོ་བ་དང༌། དགེ་ཚོགས་མང་དུ་བསྟེན་པ་དང༌། ཀུན་ཏུ་དགེ་བ་འབའ་ཞིག་པ་དང༌། སེམས་ཅན་ཐམས་ཅད་བདག་ཉིད་ཀྱི་ཁུར་དུ་འཁུར་བ་དང༌། བདག་དང་གཞན་དུ་མཉམ་པ་དང༌། བདག་དང་གཞན་དུ་བརྗེ་བར་བྱ་བ་ནི་བསླབ་པའི་མདོ་བསྡུས་པ་སྟེ། སྤྱོད་འཇུག་ལས། སྒྱིད་ལུག་མེད་དང་དཔུང་ཚོགས་དང༌། །ལྷུར་བླང་བདག་ཉིད་དབང་བྱ་དང༌། །བདག་དང་གཞན་དུ་མཉམ་པ་དང༌། །གཞན་དང་བདག་ཏུ་བརྗེ་བར་གྱིས། །ཞེས་སོ། །
གཉིས་པ་སྨོན་འཇུག་བློའི་སྤྱོད་ཚུལ་བསྟན་པ།
དེས་ན། འགྲོ༷་བའི༷་སྡུག༷་བསྔལ༷་བད༷ག་གི༷ས་བླང༷་བྱ༷་ཞིང༷༌། །བད༷ག་གི༷་བདེ༷་བ༷ས་འགྲོ༷་བ་བདེ༷ར་འགྱུར༷་ཏེ༷། །བྱང༷་ཆུབ༷་བ༷ར་དུ་དེ༷་ད༷ང་མི༷་འབྲ༷ལ་ཤོ༷ག ། སྙམ༷་དུ༷་གཏོང༷་ལེ༷ན་སྤེ༷ལ་མ༷ར་སྦྱང༷་བྱ༷་ཞིང༷༌། །དེ་ལྟར་བསྒོམས་ཀྱང་དངོས་སུ་འཕོ་བ་ནི་མེད་དེ་ལས་འབྲས་མི་བསླུ་བའི་ཕྱིར། དཔེར་ན་འཇམ་དཔལ་བཞིན༑ དེའི་སྨོན་ལམ་དུ། སེམས་ཅན་རེ་རེའི་ཕྱིར་ཡང་ནི། །ཕྱི་མའི་མུ་མཐར་གནས་པར་ཤོག ༑ཅེས་བཏབ་པའི་ཕྱིར། སྨོན༷་པ༷འི་བསླ༷བ་བྱ་ཚད༷་མེད༷་བཞི༷་པོ༷་བསྒོ༷མ། གཞན་ཡང་ཐེག་ཆེན་མན་ངག་ལས་བྱུང་བ་ལྟར། རྣམ་པ་བཅུ་གསུམ་གྱིས་ཕན་པ་བསྒྲུབ་དགོས་ཏེ། ཚེ་རབས་ཀྱི་ཕ་མ་ཡིན་པས་དྲིན་ཆེ་བ་དང༌། བྱས་པ་མི་གཟོ་བ་དམན་པར་འགྱུར་བ་དང༌། བདག་གི་ཕྱིར་སྔོན་སྡིག་པ་བྱས་པས་དེ་དག་ངན་སོང་དུ་གཞོལ་བ་དང༌། དེ་དག་བདེ་སྡུག་འདོར་ལེན་གྱི་ཐབས་ལ་རྨོངས་པ་དང༌། སྔར་སངས་རྒྱས་ཐམས་ཅད་ཀྱིས་བོར་བ་འདི་རྣམས་ངས་མ་དྲངས་ན་ཐེག་ཆེན་གྱི་རིགས་ཆད་པར་འགྱུར་བ་དང༌། བདག་འཛིན་ཉོན་མོངས་ཀྱིས་དཀྲུགས་ཏེ་ཕྱིན་ཅི་ལོག་པས་ཀྱང་འདུལ་བའི་ཕྱིར་འབད་པས་སྨོན་ལམ་འདེབས་ལགས་གསུངས་པའི་ཕྱིར་དང༌། ཆོས་ཐམས་ཅད་སྟོང་ཞིང་བདག་མེད་པ་ལ། དེ་ལྟར་མ་རྟོགས་པས་ཀྱང་སྙིང་རྗེ་བ་དང༌། དེ་དག་གི་དོན་མ་བྱས་ན་རང་གི་བསླབ་པའང་འདོར་བར་འགྱུར་བ་དང༌། རང་གི་བྱང་ཆུབ་སྒྲུབ་པའི་དམིགས་ཡུལ་ཡང་ཡིན་པ་དང༌། གཞན་དོན་བྱས་ན་རང་དོན་ཀྱང་ཤུགས་ལ་འགྲུབ་པ་དང༌། དེས་སངས་རྒྱས་མཉེས་པར་འགྱུར་བ་དང༌། སེམས་ཅན་གྱི་དོན་མ་བསྒྲུབས་ན་རང་ཉིད་ཉན་རང་དུ་ལྟུང་བ་དང༌། དོན་དམ་པར་དམིགས་སུ་མེད་པས་ཀུན་རྫོབ་ཏུ་གཞན་དོན་བྱེད་པ་ལ་མི་དཀའ་བས་ཀྱང་ཕན་པ་བསྒྲུབ་དགོས་པས༑ དེ་ལྟར་བརྩོན་པ་ཆེན་པོས། སེམས་བསྐྱེད་དེ༷་ཡི༷་མི༷་མཐུ༷ན་ཕྱོག༷ས་སེམས་ཞུམ་པ་སོགས་སྤང༷་སེམ༷ས་བསྲུང༷་བར་བྱ༷། འཇུ༷ག་པའི༷་བསླབ༷་བྱ༷་ཕ༷་རོ༷ལ་ཕྱིན༷་དྲུག༷་སྤྱད༷། །དེ༷་ཡི༷་མི༷་མཐུན༷་ཕྱོག༷ས་སྤང༷་བརྩོན༷་པ༷ར་བྱ༷།
གསུམ་པ་དྲན་ཤེས་བག་ཡོད་ཀྱི་གནས་ལ་གདམས་པ།
རྟག༷་ཏུ༷་དྲན༷་ད༷ང་ཤེ༷ས་བཞི༷ན་བ༷ག་ཡོད༷་ཀྱིས། །མི༷་དགེ༷་སྤང༷་ཞིང༷་དགེ༷་ཆོས༷་རྒྱ༷་མཚོ༷་བསྒྲུབ༷། །
བཞི་པ་བསྲུང་བྱ་བསླབ་མདོའི་རབ་༼རང༽ཏུ་དབྱེ་བ།
བྱ༷ང་ཆུབ༷་སེམ༷ས་གཉིས༷་མི༷་ཉམ༷ས་བསླབ༷་བྱ༷་སྟེ༷། །ལོ༷ག་པ༷ར་ལྟ་སོ༷གས་རྒྱ༷ལ་པོ༷འི་ལྟུང༷་བ༷་ལྔ། །གྲོང༷་སོག༷ས་བློན་པོའི༷་ལྔ༷་དང༷་ཕ༷ལ་པའི༷་བརྒྱད༷། །ཐུན༷་མོ༷ང་གཉིས༷་ཏེ༷་ཉི༷་ཤུ༷་ལྟུང༷་བྱེད༷་ལ༷། །ལོག་ལྟའི་ཕྱོགས་མཐུན་མ་གུས་པ་ཙམ་སོགས་ཀྱིས་མཚོན། དེ༷་ད༷ང་ཕྱོག༷ས་མཐུན༷་ཉེས༷་བྱས༷་ཤེས༷་པ༷ར་བྱ༷། །ལོག་ལྟ་སོགས་དེ༷་ད༷ག་མི༷་ལྡན༷་པ་སྤང་སེམས་དགེ་བ་ལྟུང༷་ད༷ང་ཉེ༷ས་མེད༷་དེ༷་ཕྱོགས་མཐུན་གྱིས་ཀྱང་མ་གོས་པའོ༑ ༑དགེ༷་བ༷འི་ཕྱོག༷ས་མཐུན༷་ཇི་སྙེད་པ་ནི་བསླབ༷་བྱར༷་ཤེས༷་པ༷ར་བྱ།
ལྔ་པ་སྤང་བླང་ངེས་པའི་གནས་གཞན་བསྟན་པ་ལ་གསུམ། ཆོས་བཞི་ངེས་པའི་བླང་དོར་བསམ་པ། གཞན་དོན་ངེས་པའི་བླང་དོར། གང་དག་ངེས་པའི་དབྱེ་བ་བསམ་པའོ། །དང་པོ་ཆོས་བཞི་ངེས་པའི་བླང་དོར་བསམ་པ་ལ་གསུམ། དང་པོ་ཆོས་བཞི་བླང་དོར་མདོར་བསྟན་པ།
མདོ༷ར་ན༷་སྨོན་པའི་སྲུང་མཚམས་ན༷ག་པོ༷འི་ཆོ༷ས་བཞི༷་སྤ༷ང་བྱ་ཞི༷ང༌། དཀ༷ར་པོ༷འི་ཆོ༷ས་བཞི༷་དག༷་ལ་ནན༷་ཏན༷་བྱ༷།
གཉིས་པ་ནག་པོའི་ཆོས་བཞི་རྒྱས་པར་བཤད་པ།
བླ་མ་དང་མཆོད༷་འོ༷ས་བསླུ༷་དང༷་གཞན་འགྱོད༷་པ༷་མེ༷ད་ལ་འགྱོད་པ་བསྐྱེད༷། རྒྱལ་སྲས་དམ༷་པ༷་རྣམ༷ས་ལ༷་མི༷་སྙན༷་སྒྲོག༷ས་པ༷་ད༷ང༌༑ འགྲོ༷་བ༷འི་ན༷ང་ན༷་གཡོ༷་ད༷ང་སྒྱུའི༷་སྤྱོད༷་པ༷། །ན༷ག་པོའི༷་ཆོ༷ས་བཞི༷་ལ༷གས་པ༷ས་སྤང༷་འཚལ༷་ལོ༷༑ ༑
གསུམ་པ་དཀར་པོའི་ཆོས་བཞི་རབ་ཏུ་དབྱེ་བ།
ཤེས་བཞིན་རྫུན་སྨྲ་སྤངས་ནས་ད༷མ་པ༷་བསྟེ༷ན་ཞིང༷་ཡོ༷ན་ཏ༷ན་བསྔ༷གས་པ༷་བརྗོ༷ད། སེ༷མས་ཅ༷ན་རྣམ༷ས་ནི༷་ཡ༷ང་ད༷ག་དགེ༷་ལ༷་བསྐུལ༷༑ ༑རྒྱལ༷་སྲ༷ས་རྣམ༷ས་ལ༷་སྟོན༷་པའི༷་དུ༷་ཤེ༷ས་བསྐྱེད༷། །གཡོ་སྒྱུ་མེད་པའི་ལྷག༷་པའི༷་བས༷མ་པ༷ས་འགྲོ༷་ལ༷་ཕ༷ན་བདེ༷་བྱེ༵ད་པ་སྟེ། དཀ༷ར་པོའི༷་ཆོས༷་རབ༷་བཞི༷་པོ༷་བསྟེན༷་པ༷ར་མཛོ༷ད། གཞན་ཡང་ཏིང་འཛིན་རྒྱལ་པོ་ལས་གསུངས་པ། དགེ་བའི་བཤེས་གཉེན་ལ་སངས་རྒྱས་ཀྱི་འདུ་ཤེས༑ དེའི་ཆོས་ལ་ལམ་གྱི་འདུ་ཤེས། དེ་སྒྲུབ་པ་གྲོགས་ཀྱི་འདུ་ཤེས། སེམས་ཅན་ཐམས་ཅད་ལ་བུ་གཅིག་པའི་འདུ་ཤེས་ཏེ་འདུ་ཤེས་བཞི་ཡང་བསྐྱེད་པར་བྱའོ། །
གཉིས་པ་གཞན་དོན་ངེས་པའི་བླང་དོར་བསམ་པ།
འཇུག་སེམས་ཀྱི་བསྲུང་ཚུལ་ར༷ང་དོ༷ན་ལ༷ས་ཀྱང༷་གཞ༷ན་ཕ༷ན་གཙོར༷་འཛི༷ན་པ༷། བྱང༷་ཆུབ༷་སེམ༷ས་དཔའ༷་རྣམ༷ས་ཀྱི༷་བསླབ༷་པ༷་སྟེ༷༑ གཞན༷་དོན༷་དུ་འགྱུར༷་བ་དང༌། འགྱུར་བ་ཤེས་པ་དང༌། དགེ་ཚོགས་མི་འགྲིབ་པ་གསུམ་ཚང་ན༷་ལུ༷ས་ང༷ག་མི༷་དགེ༷་བ་བདུ༷ན། གན༷ང་བ༷འི་སྐ༷བས་ཡོ༷ད་དོ༷ན་ལ༷་དགེ༷་བ༷་ཡི༷ན། །ཡི༷ད་གསུམ༷་ན༷མ་ཡ༷ང་གན༷ང་བའི༷་སྐབ༷ས་མེ༷ད་དོ༷། །ར༷ང་དོ༷ན་ཞི༷་བདེ༷་འདོ༷ད་པ༷འི་དགེ༷་བ༷་ཡ༷ང༌། །རྒྱལ༷་སྲས༷་བྱང༷་ཆུབ༷་སེམ༷ས་དཔ༷འི་ལྟུང༷་བ༷་སྟེ༷། །གཞན༷་ཕྱིར༷་ཕ༷ན་ན༷་མི༷་དགེ༷་ག༷ང་ལ༷གས་པ༷། །དེ༷་ཡ༷ང་བསླབ༷་བྱ༷་ལ༷གས་པ༷ར་རྒྱལ༷་བ༷ས་གསུང༷ས། །དེའང་སྤང་བྱ་སྤོང་བའི་ཚུལ། ཤེས་བྱ་ཤེས་པའི་ཚུལ། བསྒྲུབ་བྱ་སྒྲུབ་པའི་ཚུལ་གྱིས་བསླབ་པ་གསུམ་ལས། སྔ་མ་ནི་རྩ་ལྟུང་དང༌། མི་དགེ་བ་སོགས་གནང་བཀག་ཤེས་པས་བསྡོམ་པའོ། །བར་པ་ནི་སྤྱིར་ཤེས་བྱ་རིག་པའི་གནས་ལྔ་ལ་བསླབ་པ་དང༌། ཁྱད་པར་བསླབ་སྡོམ་གྱི་རིམ་པ་ཤེས་པར་བྱ་བ་སྟེ་ལྟུང་ལྟུང་མེད་ཀྱི་དབྱེ་བསལ་དང༌། བྱེ་བྲགསྨོན་སེམས་ཉམས་པའི་རྐྱེན་ཞུམ་པ་སྒྱིད་ལུགལམ་གཞན་ལ་འཇུག་པ་སྟེ་གསུམ་དང༌། འཇུག་སེམས་ཉམས་རྐྱེན། རྟེན་གཞི་སྨོན་པ་ཤོར་བ། འགལ་ཟླ་རྩ་ལྟུང་བྱུང་བ། སྤོང་རྐྱེན་བསླབ་པ་ཕུལ་བ་གསུམ་སོགས་ཤེས་པར་བྱས་ནས། ཉམས་པའི་ཉེས་པ་དང༌། གོམས་ཐབས་སོགས་ལ་མཁས་པར་བྱ་བའོ། །ཕྱི་མ་བསྒྲུབ་ཚུལ་ལས། ཐེག་ཆེན་དབུ་མ་ལུགས་ལ། ནམ་མཁའི་སྙིང་པོའི་མདོ་ཡི་རྗེས་སུ་འབྲངས་ཏེ། དཀོན་མཆོག་གི་དཀོར་འཕྲོག་པ། དམ་པའི་ཆོས་སྤང་བ། རབ་བྱུང་ལ་ཆད་པ་གཅོད་པ། མཚམས་མེད་ལྔ་ལས་གང་རུང་བྱེད་པ། ལོག་པའི་ལྟ་བ་འཛིན་པ་སྟེ་བྱང་སེམས་རྒྱལ་པོ་ལ་འབྱུང་ཉེ་བ་ལྔ་དང༌། སྔ་མ་བཞི་པོའི་སྟེང་དུ། གྲོང༌། ལྗོངས། གྲོང་ཁྱེར། གྲོང་རྡལ། ཡུལ་འཁོར་འཇོམས་པ་རྣམས་བསྣན་པ་བློན་པོ་ལ་ཉེ་བ་ལྔ། བློ་མ་སྦྱངས་པར་སྟོང་ཉིད་སྟོན་པ། ཐེག་ཆེན་གྱི་རིགས་ཅན་ཐེག་དམན་ལ་འགོད་པ། སོ་ཐར་སྤང་དུ་བཅུག་པ། ཐེག་དམན་གྱི་ལམ་ལ་འབྲས་བུ་མེད་པར་འཛིན་པ། ཕྲག་དོག་གིས་བདག་བསྟོད་གཞན་སྨོད། རྙེད་བཀུར་གྱི་ཆེད་དུ་བདག་ཉིད་ལ་བསྟོད་པ། དགེ་སློང་གི་རྫས་དབང་པོ་ཆེ་གཞན་ལ་སྦྱིན་པ། སྤོང་བའི་ལོངས་སྤྱོད་ཁ་ཏོན་པ་ལ་བྱིན་ནས་ཞི་གནས་འདོར་དུ་བཅུག་པ་སྟེ་ཕལ་ལ་ཉེ་བ་བརྒྱད་དང༌༑ དེའི་སྟེང་ཐུན་མོང་དུ་སྨོན་འཇུག་གི་སེམས་གཉིས་འདོར་བ་སྟེ་རྩ་ལྟུང་ཉི་ཤུའོ། །རྣལ་འབྱོར་སྤྱད་པའི་ལུགས། རྙེད་བཀུར་གྱི་ཕྱིར་དུ་བདག་བསྟོད་གཞན་སྨོད། སེར་སྣའི་དབང་གིས་ཆོས་ནོར་མི་སྟེར་བ། ཁྲོ་བས་བཤགས་ཀྱང་སླར་འཚོག་པ། ཐེག་ཆེན་སྤངས་ཤིང་དམ་ཆོས་འདྲ་སྣང་སྟོན་པ་སྟེ་རྩ་ལྟུང་བཞིར་གསུངས། ལེན་ཚུལ་ཡང་སེམས་ཙམ་ལུགས་ལ་ལན་གསུམ་ལས་ལྷག་པར་བླང་དུ་མེད་པར་བྱང་ས་ལས་བཤད༌། དབུ་མའི་ལུགས་ལ་ལན་གྲངས་ཇི་ཙམ་བླང་ཡང་སྐྱེ་བར་བཞེད་དོ། །
གསུམ་པ་གང་ཟག་ངེས་པའི་དབྱེ་བ་བསམ་པ།
གང་གིས་སྒྲུབ་པའི་གང་ཟག་གི་རིམ་པ། རྒྱལ༷་སྲས༷་དེ་༷ཡ༷ང་རྣམ༷་པ༷་གསུམ༷་ཉིད༷་དེ༷། །ར༷ང༷་ཉི༷ད་གྲོ༷ལ་ན༷ས་འགྲོ༷་བ༷་སྒྲོལ༷་འདོ༷ད་པ༷༑ ༑རྒྱལ༷་པོ༷་ལྟ༷་བུའི༷་བྱང༷་ཆུབ༷་སེ༷མས་ད༷པའ་ད༷ང༌། །ར༷ང་ད༷ང་འགྲོ༷་བ༷་མཉམ༷་དུ༷་ཐ༷ར་འདོ༷ད་པ༷༑ ༑གྲུ༷་བ༷་ལྟ་བུ༷འི་བྱང༷་ཆུབ༷་སེ༷མས་དཔ༷འ་ད༷ང༌། །འགྲོ༷་བ༷་བསྒྲལ༷་ན༷ས་ར༷ང་ཉིད༷་ཞི༷་འདོ༷ད་པ༷༑ ༑རྫི༷་བོ༷་ལྟ༷་བུའི༷་བྱང༷་ཆུབ༷་སེམ༷ས་དཔའ༷་གསུམ༷། །རི༷མ་བཞི༷ན་གྲང༷ས་མེ༷ད་སུམ༷་ཅུ་རྩ༷་གསུ༷མ༷་དང༌། །བདུ༷ན་ད༷ང་གསུམ༷་གྱིས༷་གྲོལ༷་བ༷་ཐོ༷བ་པ༷་ནི༷། །དབ༷ང་པོ༷འི་རིམ་པ༷ར་ལ༷གས་པ༷་མདོ༷་ལ༷ས་གསུང༷ས། །
གཉིས་པ་སྤྱོད་པ་རླབས་པོ་ཆེའི་གནས་བྱེ་བྲག་ཏུ་བཤད་པ་ལ་གསུམ། མདོར་བསྟན། རྒྱས་པར་བཤད། དོན་བསྡུ་བའོ། །དང་པོ་མདོར་བསྟན།
རྒྱལ༷་སྲས༷་རྣམ༷ས་ཀྱིས༷་ཀུན༷་ལ༷་བསླབ༷་པ༷་སྟེ༷། །གཙོ༷་བོ༷་ཕ༷་རོ༷ལ་ཕྱིན༷་པ༷་དྲུག༷་ལ༷་བསླབ༷། །ཡོན་ཏན་བཞི་སོགས་སྤྱིར་བསྟན་ནས།
གཉིས་པ་རྒྱས་པར་བཤད་པ་ལ་དྲུག་ལས། དང་པོ་སྦྱིན་པའི་ཕ་རོལ་ཏུ་ཕྱིན་པ་ནི།
བྱེ་བྲག་འགྲོ༷་བ༷་དབུ༷ལ་བ༷ས་ཉམ༷་ཐ༷ག་མཐོ༷ང་ན༷ས་ནི༷། ཟ༷ས་གོ༷ས་རྟ༷་ད༷ང་ཤིང༷་རྟ༷་གླང༷་པོ༷་སོག༷ས༑ ༑མཁོ༷་དགུའི༷་ཡོ༷་བྱད༷་དཔ༷ག་མེ༷ད་གཏོང༷་བ༷་སྟེ༷། །བུ༷་ད༷ང་བུ༷་མོ༷་ལ༷་སོ༷གས་གཏོང༷་བ༷་ཆེ༷། །མགོ༷་ད༷ང་མིག༷་སོ༷གས་ཤིན༷་ཏུ༷་གཏོང༷་བ༷་སྟེ༷། །ཟང༷་ཟིང༷་དང༷་ནི༷་ཆོས༷་ཀྱིས༷་ཕ༷ན་པ༷་བསྒྲུབ༷༑ ༑དེའང་ངོ་བོ་སེར་སྣ་མེད་པ་རྒྱུ་གཏོང་སེམས་དག་པ། འབྲས་བུ་ལུས་ལོངས་སྤྱོད་ཕུན་སུམ་ཚོགས་པ་བསྒྲུབ་པ། བྱེད་ལས་རང་གཞན་གཉིས་རྗེས་སུ་འཛིན་ཅིང་ཚོགས་གཉིས་རྫོགས་པར་བྱེད་པས། དེ༷ས་ནི༷་ར༷ང་གི༷་སེ༷ར་སྣའི༷་ཚོ༷གས་འཇོ༷མས་ཤིང་༷། གཞ༷ན་དོན་གྱི༷་འབྱོར༷་པ༷་ཉེ༷་བ༷ར་སྐྱེ༷་བ༷ར་འགྱུར༷།
གཉིས་པ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གསུམ། དང་པོ་བསླབ་གསུམ་སྤྱིར་བསྟན་པ།
ཕྱི་རོལ་པ་ལ་མེད་པས་ལྷག༷་པ༷འི་ཚུ༷ལ་ཁྲི༷མས་ཀྱི༷ས་ནི༷་རྒྱུད༷་ཉེས་སྤྱོད་བསྡོ༷མས་ཤིང༷༌། སེམ༷ས་ཀྱིས༷་དགེ༷་བ༷་ཆོས་སྡུད་ཞི༷་བ༷་རྣམ༷ས་བསྒྲུབ༷ས་ལ༷། ཐབས་ལ་མཁས་པས་གཞན་དོན་སྒྲུབ་པ་ཤེས༷་ར༷བ་ཀྱིས༷་ནི༷་དོ༷ན་གཉིས༷་ཕུ༷ན་ཚོག༷ས་འཐོ༷བ་སྟེ། སངས་རྒྱས་པ་ན་སྡོམ་པས་སྒྲིབ་པ་སྤང༌། ཆོས་སྡུད་ཀྱིས་ཇི་ལྟ་ཇི་སྙེད་གཉིས་འགྲུབ། དོན་བྱེད་ཀྱིས་ཕྲིན་ལས་ལྷུན་གྱིས་གྲུབ་པ་ཐོབ།
གཉིས་པ་ཚུལ་ཁྲིམས་གསུམ་བསྟན་པ།
སྡོམ༷་ད༷ང་ཆོ༷ས་སྡུད༷་སེམ༷ས་ཅན༷་དོ༷ན་བྱེད༷་དེ༷༑ ༑རྒྱལ༷་སྲ༷ས་རྣམ༷ས་ཀྱིས༷་ཚུལ༷་ཁྲིམ༷ས་གསུམ༷་རྟག༷་བསྲུང་༷། །
གསུམ་པ་བསྲུང་བྱ་ངེས་པར་བཟུང་བ།
ཁྱིམ༷་པ༷ས་དགེ༷་བསྙེན༷་བསྙེན་གན༷ས་སྨོན༷་འཇུག༷་ལ༷། །རབ༷་ཏུ༷་བྱུང༷་བ༷ས་དགེ༷་སློང༷་དགེ༷་ཚུལ༷་ད༷ང༌། །དགེ༷་སློབ༷་མ༷་ཡི༷་སྡོམ༷་པ༷་ག༷ང་ཡི༷ན་སྟེང་༷༑ ༑བྱང༷་ཆུབ༷་སེམ༷ས་གཉིས༷་བསྲུང༷་བ༷་ཚུལ༷་ཁྲིམ༷ས་ཡི༷ན། །
གསུམ་པ་བཟོད་པ་ལ་བདུན། དང་པོ་བཟོད་པ་གསུམ་གྱི་དབྱེ་བ།
ཕྱི༷་ན༷ང་གནོ༷ད་པ༷་སྣ༷་ཚོག༷ས་ལ་མི་ཁྲོ་བའི་བཟོད་པའམ། ཆོས་ཕྱིར་དཀའ་སྤྱད་ཀྱི་སྡུག༷་བསྔལ༷་ལ༷། ཇི༷་མི༷་སྙམ༷་དང་ལེན་ད༷ང་སྙིང༷་རྗེ༷ས་གཞན་དོན་ལ་སྐྱོ་ངལ་མེད་པ་དང་ཆོས༷་ལ༷་སོམ༷། དམི༷གས་མེ༷ད་ལ་མི་སྐྲག་པའི་བཟོ༷ད་པ༷་གསུམ༷་ཡ༷ང་བསྒྲུབ༷་པ༷ར་བྱ༷། གཉིས་པ་བཟོད་པ་སྒོམ་པའི་འཐད་པ། ཞེ༷་སྡང༷་ལྟ༷་བུ༷འི་སྡིག༷་པ༷་འ༷གའ་མེད༷་ལ༷། །བཟོ༷ད་མཚུང༷ས་དཀ༷འ་ཐུབ༷་བསོད༷་ནམ༷ས་གཞ༷ན་མེད༷་པ༷ས། །སྣ༷་ཚོ༷གས་ཚུལ༷་གྱིས༷་བཟོ༷ད་ལ༷་ནན༷་ཏན༷་དུ༷། །ཁྲོ༷་བ༷འི་མེ༷་ཆེ༷ན་འཇི༷ལ་ལ༷་བརྩོན༷་པར༷་བྱ༷། །
གསུམ་པ་རང་སེམས་འདུལ་བའི་རྒྱུ་མཚན།
གནོ༷ད་པའི༷་ཡུལ༷་རྣམ༷ས་མི༷་བསྲུན༷་གྲང༷ས་མེ༷ད་པ༷ས། །རེ༷་རེ༷་ཞིང༷་ཡ༷ང་གདུལ༷་བ༷ར་ཡོ༷ང་མི༷་ལོ༷ང༌། །སེམ༷ས་གཅིག༷་བཏུལ༷་བ༷ས་ཐམ༷ས་ཅད༷་དུལ༷་འགྱུར༷་བ༷། །སེམ༷ས་འདུལ༷་བརྟུལ༷་ཞུག༷ས་བསྲུང༷་ལ༷་ནན༷་ཏན༷་མཛོ༷ད། །
བཞི་པ་ཡུལ་ལ་བཟོད་པའི་རིགས་པ་བརྗོད་པ།
གནོ༷ད་ལ༷་བརྟེན༷་ནས༷་བཟོད༷་པ༷འི་ལེ༷གས་པ༷་འགྲུབ༷། །སྙིང༷་རྗེ༷་ད༷ང་ནི༷་བྱམ༷ས་སོག༷ས་ཡོ༷ན་ཏན༷་སྐྱེ༷། །བྱང༷་ཆུབ་གྲོག༷ས་གྱུར༷་དགྲ༷་ལ༷་སྟོན༷་པ༷་བཞི༷ན། །གུས༷་ད༷ང་སྤྲོ༷་བ༷ས་བཟོ༷ད་པ༷་ཉེ༷་བ༷ར་བསྟེན༷། །
ལྔ་པ་རང་གིས་ཉེས་པའི་རྒྱུན་མཚན་བསམ་པ།
གཞ༷ན་ཡ༷ང་བད༷ག་ཉིད༷་མེད༷་ན༷་མི༷་འབྱུང༷་ལ༷། །བྲག༷་ཅ༷་བཞི༷ན༷་དུ་ཕ༷ན་ཚུན་བརྟེན༷་པ༷་ཅ༷ན། །ར༷ང་གི༷ས་ཉེས༷་གྱུར༷་གནོ༷ད་པ༷འི་ཚོ༷གས་ར༷བ་འདི༷། །འཕྲལ༷་གྱི་རྐྱེན༷་ད༷ང་སྔོན་ལ༷ས་རྒྱུས༷་བསྐྱེད༷་ཕྱིར༷། །འདི༷་འབྱུང༷་རི༷གས་ཏེ༷་ལ༷ས་ཟ༷ད་ཐ༷བས་འདི༷་ལ༷། །ཅི༷་ན༷ས་སེམ༷ས་འདུལ༷་གཅི༷ག་པུ༷་བསྲ༷ན་ཚུག༷ས་བྱ༷། །
དྲུག་པ་སེམས་ལོག་པའི་གློད་ཐབས་བསྟན་པ།
མི༷་འ༷དོད་ཐོག༷་ཏུ༷་བ༷བ་ལ༷་མི༷་དགའ༷་བཏང༷༌༑ ༑བཅོ༷ས་སུ༷་ཡོད༷་ན༷་མི༷་དག༷འ་ཅི༷་དགོ༷ས་ལ༷། །མེ༷ད་ན༷་ཕ༷ན་པ༷་མེད་པ༷ས་ཅི༷་བྱ༷ར༷་ཡོད༷། །དེ༷་བ༷ས་རྐྱེན༷་རྣམ༷ས་བཟོ༷ད་ལ༷་ན༷ན་ཏན་བྱ༷། །
བདུན་པ་ཆོས་ཀྱི་དོན་གྱི་བཟོད་པ་བཤད་པ།
བརྟགས༷་ན༷་མཁ༷འ་བཞི༷ན་སྟོང༷་པའི༷་ར༷ང་བཞི༷ན་ལ༷། །དག༷འ་དང༷་མི༷་དག༷འ་ཤོ༷ར་གོད༷་ལེ༷གས་ཉེས༷་མེ༷ད། །དེ༷་ལ༷་གཉིས༷་སུ༷་བཟུང༷་ཡང༷་དོན་མེ༷ད་ཀྱིས༷། །ཐ༷མས་ཅད༷་མ༷ཉམ་ཉི༷ད་ངང༷་ལ༷་ན༷ན་ཏན༷་མཛོ༷ད། །
བཞི་པ་བརྩོན་འགྲུས་གྱི་ཕ་རོལ་ཏུ་ཕྱིན་པ་ལ་བཞི། དང་པོ་བརྩོན་འགྲུས་བསྐྱེད་པའི་འཐད་པ་དགོད་པ།
ག༷ང་ལ༷་བརྩོན༷་པ༷འི་ར༷ང་བཞི༷ན་དགེ༷་ལ༷་སྤྲོ། །དེ༷་ལ༷་དགེ༷་ཆོས༷་མི༷་ཟད༷་སྤྲིན༷་བཞི༷ན་འདུ༷། །དྲི༷་ཞི༷མ་པ༷དྨའི༷་ཚལ༷་དུ༷་བུང༷་བ༷་བཞི༷ན། །
གཉིས་པ་དེའི་མི་མཐུན་ཕྱོགས་བསྟན་པ།
དེ༷་ཡི༷་མི༷་མཐུ༷ན་ཕྱོག༷ས་ག༷ང་ལེ༷་ལོ༷་གསུམ༷། །བྱ༷་བ༷་ང༷ན་ཞེན༷་ཚོང་སོ་ནམ་སོགས་འཇིག་རྟེན་པའི་དང༌། དཀའ་བ་མཐོང་ནས་མི་འགྲུབ་སྙམ་སྟེ་སྦྱོར་བ་བཏང་བ་སྒྱིད༷་ལུག༷་པ། བདག་འདྲས་མི་ནུས་ཞེས་བད༷ག་ཉིད༷་བརྙས༷། ལེག༷ས་པ༷་མི༷་འགྲུབ༷་ཉེས༷་ཀུན༷་འབྱུང༷་བ༷འི་གཞི༷། །ཕུན༷་ཚོ༷གས་ཉམ༷ས་ལ༷་རྒུད༷་པ༷་སྐྱེ༷་བ༷ར་འགྱུར༷། །
གསུམ་པ་དེའི་གཉེན་པོ་བརྩོན་འགྲུས་ཀྱི་ཡོན་ཏན་བསྔགས་པ།
བརྩོན༷་འགྲུས༷་ལྡན༷་པ༷་འཇི༷ག་རྟེན༷་གྱིས༷་བསྟོད༷་ཅིང༷༌། །བརྩོན༷་འགྲུས༷་ལྡན༷་པ༷་མི༷་ཡི༷་བས༷མ་པ་འགྲུབ༷། །བརྩོ༷ན་འགྲུས༷་ལྡན༷་པ་ཡོན༷་ཏན༷་ཚོག༷ས་འཕེ༷ལ་ཞིང་༷། །བརྩོན༷་འགྲུས༷་ལྡན༷་པ༷་མྱ༷་ངན༷་འདའ༷་བར༷་འགྱུར༑ ༑
བཞི་པ་བརྩོན་འགྲུས་དངོས་ཀྱི་བརྩམས་ཚུལ་བསྟན་པ།
དེ༷་ཡ༷ང་འཇི༷ག་རྟེན༷་དགེ༷་ཆོ༷ས་མཆོག༷་རྣམ༷ས་ད༷ང༌། །འཇི༷ག་རྟེན༷་འད༷ས་པ༷འི་ལ༷མ་ནི༷༷་ག༷ང་ཡི༷ན་པ། །ཟ༷ག་བཅས༷་ཟ༷ག་པ༷་མེ༷ད་པ༷འི་ཆོས༷་རྣམ༷ས་ལ༷། །མི༷་དགེ༷་སྤང༷་ཞིང༷་དགེ༷་བ༷་བསྒྲུབ༷་པའི༷་ཕྱིར༷། །ལུས་ཀྱིས་འབ༷ད་ཡིད་ཀྱིས་རྩོལ༷་ངག་གིས་བརྩོ༷ན་པ༷ས་ཡ༷ང་ད༷ག་གན༷ས་པ༷ར་བྱ༷། དེའང་དབྱེ་ན། དགེ་བ་བསྒྲུབ་ཅིང་བདུད་བཞི་འཇོམས་པའི་རྒྱུ་གོ་ཆའི་བརྩོན་འགྲུས་དང༌། ལམ་ལྔ་ས་བཅུ་རྫོགས་པར་བྱེད་པའི་རྒྱུ་སྦྱོར་བའི་བརྩོན་འགྲུས། རང་གཞན་གྱི་དོན་འགྲུབ་པའི་རྒྱུ་སེམས་ཅན་དོན་བྱེད་ཀྱི་བརྩོན་འགྲུས་གསུམ་མམ། ཡང་ན་ཀུན་བཏུས་ལས། གོ་ཆ། སྦྱོར་བ། མི་འགོད་པ། མི་ལྡོག་པ། ཆོག་པར་མི་འཛིན་པ་ལ་སེམས་མངོན་པར་སྤྲོ་བ། ཞེས་སོ། །ཇི༷་སྲིད༷་སང༷ས་རྒྱས༷་མ༷་ཐོབ༷་བ༷ར་དུ༷་ནི༷། །ཆེས༷་ཆེར༷་གོང༷་དུ༷་ཡང༷་ད༷ག་འགྲོར༷་ཡོ༷ད་པ༷ས། །དེ༷་སྲིད༷་མི༷་ང༷ལ་འབ༷ད་པ༷ས་བརྩོ༷ན་འགྲུས༷་བརྩམ༷ས། །
ལྔ་པ་བསམ་གཏན་གྱི་ཕ་རོལ་ཏུ་ཕྱིན་པ་ལ་བཅུ་གཅིག
དང་པོ་འགྱུར་ཞིང་མི་རྟག་པའི་རང་བཞིན་བསམ་ནས་བསམ་གཏན་ལ་བསྐུལ་བ། བས༷མ་གཏན༷་འདོ༷ད་པ༷ས་རྣམ༷་གཡེ༷ང་འདུ༷་འཛི༷་སྤང་༷། །ཡུལ༷་གྱི༷་དགའ༷་བ༷་སྟོན༷་ཀའི༷་སྤྲིན༷་འདྲ༷་ཞིང་༷། །གློག༷་ལྟར༷་མི༷་བརྟན༷་གཡོ༷་བ༷འི་ར༷ང་བཞི༷ན་ཏེ༷། །ལོ༷ངས་སྤྱོད༷་མི༷་རྟག༷་སྒྱུ༷་མ༷འི་ཁ༷ང་བཟ༷ང་འདྲ༷། །ན༷མ་ཡ༷ང་ཡི༷ད་བརྟན༷་མི༷་རུང་དེ༷་སྤ༷ངས་ཏེ༷། མྱུར༷་བ༷་ཉིད༷་དུ༷་ཞི༷་བ༷འི་ན༷གས་འད༷བ་བསྟེན༷། །
གཉིས་པ་འདོད་པ་རྣམས་ཀྱི་ཉེས་དམིགས་ལ་བསམས་ནས་བསམ་གཏན་ལ་བསྐུལ་བ༑
འདོ༷ད་པ༷་རྣམ༷ས་ནི་ཕུ༷ང་ཁྲོལ༷་བསྐྱེད༷་པ༷་སྟེ༷། །བས༷ག་ད༷ང་བསྲུང༷་དང༷་ཚོལ༷་བ༷ས་སྡུག༷་བསྔལ༷་ཞི༷ང༌། །ཁེ༷ངས་ད༷ང་སྲེད༷་དང༷་འཇུ༷ངས་པ༷ས་སེར༷་སྣ༷་འཕེ༷ལ། །ང༷ན་འགྲོ༷ར་འཁྲིད༷་ཅིང༷་བདེ༷་འགྲོའི༷་ལ༷མ་འགོ༷ག་པ༷ས། །འདོ༷ད་པ༷་ཆུང༷་དང༷་ཆོག༷་ཤེས༷་ལྡན༷་པ༷ར་བྱ༷། །
གསུམ་པ་ཡོ་བྱད་བསྙུངས་པའི་ཕན་ཡོན་ལ་བསམས་ནས་བསམ་གཏན་ལ་བསྐུལ་བ༑
ལུས༷་རྨ༷་ཇི༷་སྙེད༷་སྡུག༷་བསྔ༷ལ་ཁྱབ༷་པ༷་ལྟར༷། །ནོར༷་མ༷ང་ཇི༷་སྙེད༷་སྡུག༷་བསྔ༷ལ་དེ་བ༷ས་མ༷ང༌། །ཡོ༷་བྱད༷་བསྙུང༷ས་རྣམ༷ས་བདེ༷་བ༷་མཐའ༷་ཡ༷ས་ཏེ༷། །འཚེ་བ༷་ཉུང་༷ཞིང༷་དགྲ༷་རྐུན༷་འཇི༷གས་པ༷་མེ༷ད། །ཀུན༷་གྱིས༷་བསྟོད༷་ཅིང༷་འཕ༷གས་པ༷འི་ལ༷མ་ལ༷་གན༷ས། །བྱ༷་བ༷་ཉུང༷་ཞིང༷་སེམ༷ས་ལ༷ས་ཆུང༷་བ༷ས་ན༷་ཏིང་ངེ་འཛིན་འགྲུབ་པས། རྟག༷་ཏུ༷་འདོ༷ད་པ༷་ཆུང༷་ལ༷་བསླབ༷་པ༷ར་བྱ༷། །
བཞི་པ་བཤེས་དང་འགྲོགས་པའི་ཉེས་པ་བསམས་ནས་བསམ་གཏན་ལ་བསྐུལ་བ།
བྱིས༷་ད༷ང་འགྲོག༷ས་པའི༷་ཉེས༷་པ༷་ཚ༷ད་མེ༷ད་དེ༷། །སྡིག༷་པ༷་འཕེ༷ལ་ཞིང༷་མི༷་ད༷གེ་ང༷ང་གིས༷་འ༷གོ །དགེ༷་བ༷་འགྲིབ༷་ཅིང༷་རྩོད༷་ད༷ང་ཉོན༷་མོ༷ངས་སྐྱེ༷། །བྱས༷་པ༷་མི༷་གཟོ༷་ན༷མ་ཡ༷ང་མགུ༷་བ༷་དཀ༷འ། །དོ༷ན་མེ༷ད་བྱ༷་བ༷་མ༷ང་ཞི༷ང་འདུ༷་འཛི༷འི་གཡེ༷ང༌། །མེ༷་ད༷ང་སྦྲུལ༷་ད༷ང་གཅ༷ན་གཟ༷ན་ཁྲོད༷་འདྲ༷་བ༷འི། །བྱིས༷་པ༷་རྣམ༷ས་ལ༷ས་ཐ༷ག་རི༷ང་འབྱོལ༷་བར༷་བྱ༷། །
ལྔ་པ་འདུ་འཛིས་བསླུ་བའི་རྒྱུ་མཚན་བསམས་ནས་བསམ་གཏན་ལ་བསྐུལ་བ།
ཇི༷་སྲི༷ད་སེ༷མས་ལ༷་བརྟན༷་པ༷་མ༷་ཐོབ༷་པ༷ར། །ཕྱི༷་རོ༷ལ་ཡུལ༷་གྱིས༷་ར༷བ་ཏུ༷་སླུ༷་བ༷ས་ན༷། །དབེ༷ན་པ༷འི་གན༷ས་སུ༷་སྤྲོ༷་བ༷ས་གན༷ས་པ༷ར་བྱ༷། །
དྲུག་པ་གཅིག་པུར་འགྲོ་བའི་རང་བཞིན་བསམས་ནས་བསམ་གཏན་ལ་བསྐུལ་བ།
ཇི༷་སྲིད༷་སྐྱེས༷་བུ༷་བཞི༷་ཡི༷ས་བཏེག༷་པ༷འི་ལུས༷། །ངུད༷་མོ༷འི་སྒྲ༷་ད༷ང་བཅ༷ས་པ༷ར་མ༷་གྱུར༷་བར༷། །བད༷ག་ནི༷་ཞི༷་བ༷འི་དགོ༷ན་པ༷ར་རབ༷་ཕྱོག༷ས་ཏེ༷། །ལུས༷་སེམ༷ས་འ༷དུ་འཛི༷འི་དགྲ༷་ལ༷ས་རྒྱལ༷་བ༷ར་བྱ༷། །
བདུན་པ་ནགས་ཁྲོད་དབེན་པའི་ཡོན་ཏན་བསམས་ནས་བསམ་གཏན་ལ་བསྐུལ་བ།
ན༷གས་ནི༷་ཆུ་གཙང༷་མེ༷་ཏོག༷་འབྲས༷་མ༷ང་ཞིང༷༌། །བྲག༷་རི༷འི་ཕུག༷་དང༷་རྡོ༷་ལེབ༷་ཁང༷་བཟང༷་མང༷༌། །དུད༷་པའི༷་ལྗོན༷་ཤིང༷་གྲིབ༷་མས༷་བརྒྱན༷་པའི༷་ཁྲོད༷། །བྱ༷་དང༷་རི༷་དྭ༷གས་མང༷་པོ༷་གར༷་བྱེད༷་ཅིང་༷། །ཆུ༷་འགྲ༷མ་མེ༷་ཏོག༷་བུང༷་བ༷་གླུ༷་ལེ༷ན་མཛེས༷། །
བརྒྱད་པ་དེའི་གནས་ཀྱི་བཀོད་པ་བསམ་ནས་བསམས་གཏན་ལ་བསྐུལ་བ།
སྤོས༷་ད༷ང་སྨན༷་སོ༷གས་དྲི༷་ཞི༷མ་ང༷ད་ལྡང༷་ཞིང༌། །དབེ༷ན་ཞིང༷་ཉམ༷ས་དགའ༷་བས༷༷མ་གཏན༷་ངང་གི༷ས་འཕེ༷ལ༑ ༑དུས༷་བཞི༷ར་དག༷འ་བས་༷{བ༷་ལ༷}པདྨ༷འི་མཚོ༷་འདྲ༷་སྟེ་སེར་བུའི་རླུང་གིས་སྨན་དང་མེ་ཏོག་གི་དྲི་ཞིམ་གྱི་ངད་ལྡང་ཞིང༷༌། སོ༷་ཀ༷་དབྱར༷་ད༷ང་སྟོན༷་དུ༷ས་དགུན༷་དང༷་དཔྱིད༷། །རི༷མ་གྱི༷ས་འགྱུར༷་བ༷ས་མི༷་རྟག༷་སྐྱོ༷་ཤ༷ས་འཕེ༷ལ། །
དགུ་པ་མི་རྟག་སྐྱོ་བའི་རང་བཞིན་བསམས་ནས་བསམ་གཏན་ལ་བསྐུལ་བ།
དུ༷ར་ཁྲོ༷ད་རུ༷ས་པ༷་འཐོ༷ར་བའི་ཚུལ༷་མཐོ༷ང་ན༷ས། །བད༷ག་གི༷་ལུ༷ས་ཀྱང༷་དེ༷་འདྲའི༷་ང༷ང་ཚུལ༷་ཅ༷ན། །སོ༷་སོ༷ར་འགྱེ༷ས་ཆོ༷ས་ཅ༷ན་དུ༷་མཐོ༷ང་བ༷ར་འགྱུར༷། །འ༷དུས་བྱས༷་སྙིང༷་པོ༷་མེ༷ད་པ༷འི་འཁོ༷ར་བ༷་ལ༷། །དག༷འ་བའི༷་བློ༷་གྲོས༷༷་གང༷་ཡི༷ན་རི༷ང་དུ༷་བྱེད༷། །རྩོད༷་ད༷ང་ཉོ༷ན་མོ༷ངས་མེད༷་ཅི༷ང་རྟག༷་ཞི༷་བ༷ས། །ར༷ང་གི༷་སེམ༷ས་ནི༷་ལ༷ས་རུ༷ང་བདེ༷་བ༷་འཐོ༷བ། །
བཅུ་པ་ནགས་ཚལ་བསྔགས་པའི་ཕན་ཡོན་བསམས་ནས་བསམ་གཏན་ལ་བསྐུལ་བ།
དེ༷་འདྲ༷འི་ན༷གས་ནི༷་རྒྱལ༷་བ༷་རྣམ༷ས་ཀྱི༷ས་བསྔག༷ས། །སྲིད༷་ལ༷་སྐྱོ༵་བ༷ས་དགོ༷ན་པ༷ར་ར༷བ་ཕྱོག༷ས་ཏེ༷༑ ༑གོམ༷་པ༷་བདུ༷ན་ཙ༷མ་བོ༷ར་བ༷འི་བསོ༷ད་ནམ༷ས་ནི༷། །ག༷ང་གིས༷་བསྐ༷ལ་པ༷་ག༷ངྒཱའི༷་སང༷ས་རྒྱས༷་ལ༷༑ ༑བསྐལ༷་པ༷ར་མཆོད༷་པ༷འི་བསོ༷ད་ནམ༷ས་ཕུང༷་པོ༷་ཡི༷ས། །སྔ༷་མ༷འི་བསོ༷ད་ན༷མས་བརྒྱ༷་སྟོང༷་ཆར༷་མི༷་ཕོ༷ད། །ཅེས་ཏིང་འཛིན་རྒྱལ་པོ་ལས་སོ། །དེ༷་ཕྱིར༷་ཞི༷་བ༷འི་ན༷གས་འ༷དབས་བསྟེན༷་པ༷ར་བྱ༷༑ ༑
བཅུ་གཅིག་པ་བསམ་གཏན་སྒོམ་ཚུལ་དངོས་ལ་གདམས་པ།
དེ༷ར་ནི༷་སྟན༷་ལ༷་སྐྱིལ་ཀྲུང༷་ར༷བ་བཅས༷་ན༷ས། །རྩེ༷་གཅི༷ག་སེམ༷ས་ལ༷་མི་གཡོ༷་མཉམ༷་པ༷ར་བཞ༷ག །བྱིས༷་པ༷་ཉེར༷་སྤྱོད༷་དོ༷ན་ར༷བ་འབྱེ༷ད་པ༷་ད༷ང༌། །དེ༷་བཞི༷ན་གཤེ༷གས་དགེ༷འི་བས༷མ་གཏན༷་ད༷མ་པ༷་བ༷སྒྲུབ། །དེ་དག་རིམ་པར་བས༷མ་གཏན༷་བཞི༷་ད༷ང་དེ༷་བཞི༷ན་གཟུ༷གས་མེ༷ད་བཞི༷ །ལ༷མ་ལ་མ༷་ཞུ༷གས་པའི་རྒྱུད་ཀྱི་ཏིང་ངེ་འཛིན་བྱིས་པ་ཉེར་སྤྱོད་དང༷་ལམ་ལ་ཞུག༷ས་ཟི༷ན་པ། ཚོགས་སྦྱོར་གྱི་ལམ་པའི་ཏིང་འཛིན་ཐར་པའི་རྒྱུར་གྱུར་དོན་རབ་འབྱེད་པ། ས་དང་པོ་ཡན་གྱི་འཕག༷ས་རྣམ༷ས་ཀྱིས༷༑ ཏིང༷་འཛི༷ན་ཟག་མེད་དེ་བཞིན་གཤེགས་དགེའི་བསམ་གཏན་དེ་གསུམ༷་གྱི༷་མིང༷་རྣམ༷ས་ཤེས༷་པ༷ར་བྱ༷། དེ༷ས་ནི༷་འདོ༷ད་ཡོ༷ན་དགའ༷་བའི༷་སེམ༷ས་སྤོང༷་ཞིང་༷། །རི༷ག་ད༷ང་མངོ༷ན་ཤེ༷ས་ཏིང༷་འཛི༷ན་མངོ༷ན་པ༷ར་འགྲུབ༷། །སྤྱན༷་ད༷ང་རྫུ༷་འཕྲུལ༷་སེམ༷ས་ལ༷་ར༷ང་དབ༷ང་བསྒྱུར༷། །
དྲུག་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གསུམ། དང་པོ་ཤེས་རབ་གསུམ་གྱི་རང་བཞིན་ལ་གདམས་པ།
ཤེས༷་ར༷བ་གསུམ༷་སྟེ་ཐོ༷ས་བས༷མ་སྒོམ༷་པ༷་ཉིད༷་དེ། འདིར་གཞལ་བྱེད་དྲང་ངེས། དགོངས་ལྡེམ་བཞི་སྟེ། གཤིས་གྱི་གནས་ལུགས་སྟོན་པ་ངེས་དོན། གཤིས་ལ་འཇུག་པའི་ཐབས་བསྟན་པ་དྲང་དོན། དགོངས་པ་ནི་ཡིད་ལ་རྣམ་པར་བཞག་པ་ཙམ་སྟེ། དབྱེ་ན། མཉམ་པ་ཉིད་དང༌། དོན་གཞན་དང༌། དུས་གཞན་དང༌། གང་ཟག་གི་བསམ་པ་ལ་དགོངས་པ་བཞི། ལྡེམ་དགོངས་ནི་ཕ་རོལ་གཟུད་པ་ལ་ལྟོས་པ་སྟེ། ཞུགས་པ་དང༌། མཚན་ཉིད་དང༌། གཉེན་པོ་དང༌། བསྒྱུར་བ་ལྡེམ་དགོངས་བཞིའོ། །གཞལ་བྱ་བདེན་གཉིས་དང༌། རྟེན་འབྲེལ་ལས། བདེན་གཉིས་ནི། སྣང་ལུགས་ཀུན་རྫོབ་སྟེ་མ་དག་པ་འཁོར་བའི་འཁྲུལ་སྣང་དང༌། དག་པ་འོག་མིན་ན་བཞུགས་པའི་གཟུགས་སྐུ་སོགས་འཁྲུལ་མ་འཁྲུལ་ཐམས་ཅད་དང༌། དེའི་གནས་ལུགས་ནི་དོན་དམ་སྟེ། མཚན་ཉིད་སྤྲོས་པ་ཐམས་ཅད་དང་བྲལ་བ་སྟེ། རྩ་ཤེས་ལས། གཞན་ལས་ཤེས་མིན་ཞི་བ་དང༌། །སྤྲོས་པ་རྣམས་ཀྱིས་མ་སྤྲོས་པ། །རྣམ་རྟོག་མེད་དོན་ཐ་དད་མེད། །དེ་ནི་དེ་ཡི་མཚན་ཉིད་དོ། །ཞེས་སོ། །དེས་ན་དོན་དམ་པར་དབྱེར་མེད་ལ། ཐ་སྙད་དུ་དབྱེར་ཡོད་དེ་ངོ་བོ་གཅིག་ལ་ལྡོག་པ་ཐད་དོ། །ཡང་ན་ཡུལ་གྱི་རྣམ་པ་ནི་ཡུལ་ཅན་ལ་ལྟོས་ནས་འཇོག་པས། ཆོས་ཅན་འཁྲུལ་པའི་སྣང་བ་ཀུན་རྫོབ་དང༌། ཆོས་ཉིད་མ་འཁྲུལ་པའི་གཤིས་ལུགས་རང་བཞིན་གྱིས་འོད་གསལ་བ་དོན་དམ་སྟེ་གཉིས་སོ། །རྟེན་འབྲེལ་ལ་གསུམ་ལས། གཤིས་ཀྱི་རྟེན་འབྲེལ་ཆོས་ཐམས་ཅད་ཀྱི་རང་བཞིན་ཡེ་ནས་སྤྲོས་བྲལ་རྣམ་པར་དག་པ། འཁོར་བའི་རྟེན་འབྲེལ་ཕྱི་ནང་གཉིས་སུ་འཁོར་ཏེ། མ་རིག་པ་ནས། འདུ་བྱེད། རྣམ་ཤེས། མིང་གཟུགས། སྐྱེ་མཆེད་དྲུགརེག་པ། ཚོར་བ། སྲེད་པ། ལེན་པ། སྲིད་པ། སྐྱེ་བ། རྒ་ཤིའི་ལུགས་ལས་འབྱུང་བ་བཅུ་གཉིས་སོ། །མྱང་འདས་ཀྱི་རྟེན་འབྲེལ་ལུགས་ལྡོག་སྟོང་པ་བཅུ་གཉིས། ལམ་དང་འབྲས་བུ་སངས་རྒྱས་ནས་སེམས་ཅན་གྱི་དོན་མཛད་པ་རྣམས་སོ། །དེ་ལྟར་ཤེས་པའི། ལྷག༷་མཐོ༷ང་གྲུབ༷་པ༷ས་ཉོ༷ན་མོ༷ངས་ཚོ༷གས་སྤོང༷་ཞིང༷༌། །ཆོས༷་ད༷ང་ཆོ༷ས་ཅན༷་གན༷ས་ལུ༷གས་ར༷བ་ཤེས༷་ནས༷། །སྲིད༷་པའི༷་གྲོང༷་ལ༷ས་མྱ༷་ངན༷་འད༷ས་ཞིར༷་འགྲོ༷། །
གཉིས་པ་ཤེས་རབ་རང་གི་ངོ་བོ་བསྟན་པ།
དེ་ལྟར་གཏན་ལ་ཕབ་པའི་དོན། སྣང༷་འདི༷་གདོ༷ད་ན༷ས་མ༷་སྐྱེ༷ས་གཟུག༷ས་བ༷རྙན་བཞི༷ན། །ངོ༷་བོ༷་མེད་ལ༷་སྣ༷་ཚོ༷གས་སྣང༷་བ༷་སྟེ༷། །རིམ་ལྔ་ལས། ཀུན་རྫོབ་དང་ནི་དོན་དམ་དག །སོ་སོའི་ཆར་ནི་ཤེས་གྱུར་ཏེ། གང་དུ་ཡང་དག་འདྲེས་གྱུར་པ།། ཟུང་དུ་འཇུག་པ་དེ་བཤད་དོ། །ཞེས་གསུངས་པ་ལྟར། གཤིས་སྣང་སྟོང་ཟུང་འཇུག་སྨྲ་བསམ་བརྗོད་མེད་བློ་འདས་ཆེན་པོ་ཉིད་རྟོགས་པར་བྱ་སྟེ། དེ་ལ་དོན་དམ་བདེན་པ་བློས་རྟོགས་སམ་མི་རྟགས་ཞེ་ན། དོན་དམ་བདེན་པའི་ངོ་བོ་རྟོགས་བྱ་རྟོགས་བྱེད་ལས་འདས་པས་རྟོགས་པར་གཞག་ཏུ་མེད་དེ། དཀོན་བརྩེགས་ལས། འོད་སྲུང༌། དོན་དམ་པ་སྟོང་པ་ཉིད་གང་ཡིན་པ་དེ་ནི་སུས་ཀྱང་བལྟར་མེད་པ། མངོན་དུ་བྱར་མེད་པ། ཐོབ་པ་མེད་པ། མ་ཐོབ་པ་མེད་པ་ཡིན་ནོ་ཞེས་སོ། །འོ་ན་འཕགས་པས་མ་རྟོགས་སམ་ཞེ་ན། དོན་དམ་པ་དང་མཐུན་པའི་བློ་སྐྱེས་པ་ལས་དེ་སྐད་དུ་བཏགས་ཏེ། ཟླ་གྲགས་པས། སྟོང་པ་ཉིད་དང་རྗེས་སུ་མཐུན་པའི་བློ་སྐྱེ་བ་ལས་ནི་སྟོང་པ་ཉིད་རྟོགས་སོ་ཞེས་བརྗོད་ཀྱི་སྟོང་པ་ཉིད་ནི་རྟོགས་པ་མ་ཡིན་ནོ། །ཞེས་བཤད། དཔེར་ན་ནམ་མཁའི་རང་བཞིན་གོ་འབྱེད་པར་རྟོགས་པས། ནམ་མཁའ་ཉིད་བློ་དང་དབྱེར་མེད་དུ་མ་གྱུར་པ་བཞིན། རྡོ་གཅོད་ལས། ཆོས་ཉིད་ཤེས་པར་བྱ་མིན་པས། །དེ་ནི་རྣམ་པར་ཤེས་མི་ནུས། །ཞེས་གསུངས་པ་བཞིན་ནོ། །དེས་ན་དོན་དམ་མཐར་ཐུག་རྟོགས་བྱ་རྟོགས་བྱེད་མེད་པར་བཤད་པ་ལ། གང་ཟག་གིས་དེ་མི་རྟོགས་པར་ཐལ་ཟེར་བ་ནི་འབྲེལ་མེད་དེ་བཞད་གད་ཀྱི་གནས་སོ། །དེ་ལྟར་ར༷ང་བཞི༷ན་ད༷ག་པ༷འི་རྟེ༷ན་འབྲེལ་མཐོ༷ང་ན༷ས་ནི༷། དེའི་ཆེ་བས་མི༷་གན༷ས་མཆོ༷ག་གི༷་གོ་འཕ༷ང་མྱུར༷་དུ༷་རེ༷ག
གསུམ་པ་ཤེས་རབ་དགོས་པའི་རྒྱུ་མཚན་བཤད་པ།
དེ་ལྟར་ཤེ༷ས་ར༷བ་ལྡན༷་པ༷་ཐབ༷ས་ཀྱིས༷་གྲོལ༷་འགྱུར༷་ཏེ༷། ཇི༷་ལྟར༷་དུག༷་ལ༷་སྔ༷གས་ཀྱིས༷་བཏབ༷་པ༷་བཞིན༷། །ཤེ༷ས་ར༷བ་མེད༷་ན༷་ཐ༷བས་ཀྱིས༷་འཆིང༷་འགྱུར༷་ཏེ༷། །སྨན༷་ཉིད༷་ན༷ད་དུ༷་སོང༷་བ༷ས་གདུ༷ང་བ༷་བཞི༷ན། །དེ༷་ཕྱིར༷་གན༷ས་ལུག༷ས་རྟོག༷ས་པ༷འི་ཤེ༷ས་རབ༷་བསྐྱེད༷། །
གསུམ་པ་ཕ་རོལ་ཏུ་ཕྱིན་པ་དྲུག་གི་དོན་བསྡུས་པ་ནི།
ཕ༷་རོ༷ལ་ཕྱིན༷་པ༷་དྲུག༷་ལ༷་སྤྱོད༷་པ་ན༷། །སྒྱུ༷་མ༷འི་སྐྱེ༷་བོ༷་ཇི༷་བཞི༷ན་ཤེ༷ས་ར༷བ་བྱ༷། །བྱེད་པོ་བདག་དང་བྱ་བའི་ཡུལ་བྱས་པའི་དགེ་བ་སྟེ། འཁོ༷ར་གསུམ༷་མི༷་རྟོག༷་དགེ༷་བ༷འི་ཚོག༷ས་གཉིས༷་ཀྱི༷ས། །རྒྱལ༷་བའི༷་གོ༷་འཕ༷ང་ཞི༷་བ༷་ཐོ༷བ་པ༷ར་འགྱུར༷། །
དོན་གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བསྔོ་བ།
དེ༷་ལྟར༷་དགེ༷་ལེ༷གས་སྤྲིན༷་གྱི༷་བཞོ༷ན་པ༷་ལས་བྱུང་བའི་ཆོས་ཆར་བསིལ་པོ་ཡི༷ས། འགྲོ༷་སེམ༷ས་གཙ༷ང་མ༷འི་ལོ༷་ཐོ༷ག་ལེ༷གས་བསྐྲུན༷་ཏེ༷། །སྲིད༷་པའི༷་ཉེས༷་ཚོག༷ས་དབུལ༷་བས༷་རབ༷་ཕོང༷ས་པའི༷༑ ༑དུབ༷་པ༷འི་སེམ༷ས་ཉིད༷་དེ༷་རི༷ང་ང༷ལ་སོ༷ས་ཤིག༷ །
གཉིས་པ་ལེའུའི་མཚན།
རྫོག༷ས་པ༷་ཆེན༷་པོ༷་སེམ༷ས་ཉིད༷་ང༷ལ་གསོ༷་ལ༷ས། བྱང༷་ཆུབ༷་མཆོག༷་ཏུ༷་སེམ༷ས་བསྐྱེད༷་པའི༷་ལེའུ༷་སྟེ༷་བརྒྱད༷་པ༷འོ།། །།
༈ དགུ་པ་བསྐྱེད་རྫོགས་ཟུང་འཇུག་ཆེན་པོའི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། །དང་པོ་ལེའུ་ལ་འཇུག་པ་རྒྱུའི་དོན་ནི།
དེ༷་ལྟ༷ར་བྱང༷་ཆུ༷བ་མཆོག༷་ཏུ༷་སེམ༷ས་བསྐྱེད༷་ནས༷། །གས༷ང་སྔག༷གས་ཕྱི་ནང༷་བསྐྱེད༷་རྫོགས་དོ༷ན་ལ༷་འཇུ༷ག །
གཉིས་པ་ལེའུ་དངོས་ཀྱི་དོན་ལ་གཉིས། གསང་སྔགས་ཀྱི་གོ་དོན་སྤྱིར་བསྟན་པ་དང༌། སྒྱུ་འཕྲུལ་དྲྭ་བ་བྱེ་བྲག་ཏུ་བཤད་པའོ། །དང་པོ་ལ་གསུམ་སྟེ། རྒྱུད་སྡེའི་གནས་སྤྱིར་བསྟན་པ༑ བསྐྱེད་རྫོགས་ཀྱི་གནས་བྱེ་བྲག་ཏུ་བསྟན་པ་སྐབས་ཀྱི་དོན་བསྡུ་བའོ། །དང་པོ་རྒྱུད་སྡེའི་གནས་སྤྱིར་བསྟན་པ་ལ་གསུམ། དང་པོ་སྔགས་ཀྱི་ཐེག་པའི་འཕགས་ཚུལ་བཤད་པ།
དེ༷་ཡ༷ང་ཐ༷བས་མ༷ང་དཀའ༷་བ༷་མེ༷ད་ཕྱིར༷་དང༷༌། དོ༷ན་གཅིག༷་ན༷་ཡ༷ང་འཇུག་སྒོ་དང་འཇུ༷ག་ཚུལ༷་མ༷་རྨོང༷ས་ཏེ༷་མདོ་ལམ་ནས་སྤང་བྱ་ལམ་དུ་བསྒྱུར་མི་ནུས་པ་ལ་འདིར་ལམ་དུ་བྱེད་པ་ལྟ་བུ་དང༌། དབ༷ང་པོ༷་ཤི༷ན་ཏུ༷་རྣོ༷ན་པོ༷འི་དབ༷ང་མཛ༷ད་དེ༷། །བྱ༷་སྤྱོད༷་རྣལ༷་འབྱོར༷་བླ༷་ན༷་མེད་བཞི༷་བསྟན༷༑ ༑
གཉིས་པ་སྡེ་ཚན་བཞིར་ངེས་པའི་རྒྱུ་མཚན་དགོད་པ།
དུས༷་ད༷ང་མི༷་རི༷གས་དབ༷ང་པོ༷འི་རི༷མ་པ༷་སྟེ༷། །རྫོག༷ས་ལྡན༷་སུ༷མ་ལྡན༷་ཉིས༷་ལྡན༷་རྩོད༷་ལྡ༷ན་ད༷ང༌། །བྲམ༷་ཟེ༷་རྗེ༷འུ་རི༷གས་རྒྱལ༷་རི༷གས་གདོ༷ལ་པ༷འམ་དམ༷ངས། །རྟུལ༷་པོ༷་འབྲིང༷་རྣོན༷་ཤི༷ན་ཏུ༷་རྣོན༷་པོ་ལ༷། །ཁྲུས༷་དང༷་གཙང༷་སྦྲ༷་གཙོར༷་སྟོ༷ན་རིག་པ་མཆོག་དང༌། ལེགས་པར་གྲུབ་པ་དང༌། འཇིག་རྟེན་གསུམ་སྣང་སོགས་བྱ༷་བའི༷་རྒྱུད༷། ལུ༷ས་ང༷ག་བྱ༷་ད༷ང་སེམ༷ས་ཀྱི༷་སྒོ༷མ་པ༷་ཀུན༷། ཆ༷་མཉམ༷་སྟོན༷་པ༷་པདྨ་རྩེ་མོ། རིགས་གསུམ་གྲུབ་པ་སོགས་སྤྱོད༷་པའི༷་རྒྱུད༷་སྡེ༷་ད༷ང༌། སྒོམ༷་པ༷་གཙོར༷་སྟོན༷་ལུ༷ས་ང༷ག་སྤྱོད༷་པ༷་ཀུན༷། གྲོ༷གས་ཙ༷མ་སྟོན༷་པ༷་ངན་སོང་སྦྱོར་བ། རྡོ་རྗེ་དབྱིངས་སོགས་རྣལ༷་འབྱོ༷ར་རྒྱུད༷་ད༷ང་ནི༷། སྒོ༷་གསུམ༷་གྱི་བྱ༷་བ་ཐམས་ཅད་དང་བྲལ༷་བ་གཟུ༷ང་འཛི༷ན་མི༷་དམི༷གས་པའི་ངང་ནས་སྤང་བླང་དགག་སྒྲུབ་གཉིས་སུ་མེད་པར༷་སྤྱོད་ཅིག སེ༷མས་ཀྱི༷་ཆོས༷་ཉིད༷་འོ༷ད་གས༷ལ་ཡེ་ནས་སངས་རྒྱས་པའི་ཆེ་བ་རང་ལ་གནས་པའི་བརྟུལ༷་ཞུ༷གས་མཆོག གཙ༷ང་སྦྲ་ཆུང༷་རྣམ༷ས་ངོ༷ར་ནི༷་སྒྱུ་འཕྲུལ། བདེ་མཆོག་གསང་འདུས་སོགས་རྣལ༷་འབྱོ༷ར་ཆེ༷།
གསུམ་པ་གསང་སྔགས་ཕྱི་ནང་གི་ཁྱད་པར་བཤད་པ་ལ་གཉིས། སྤྱིའི་ཁྱད་པར་དང༌། བྱེ་བྲག་གི་ཁྱད་པར་རོ། །དང་པོ་སྤྱིའི་ཁྱད་པར་ལ་གཉིས། གསང་སྔགས་ཕྱི་པ་དང༌། ནང་པའི་ཁྱད་པར་རོ། །དང་པོ་ཕྱི་རྒྱུད་ཀྱི་ཁྱད་པར་ལ་གཉིས། དང་པོ་དབྱེ་བ་མདོར་བསྟན་པ་ནི།
དེ༷་ཡ༷ང་བྱ༷་སྤྱོད༷་རྣལ༷་འབྱོར༷་ཐུབ༷་པ་༷རྒྱུད༷། །ཀྲི༷་ཡ༷་ཨུ་པ༷་ཡོ༷་ག༷་ཞེས༷་བྱའོ༷། །
གཉིས་པ་ཁྱད་པར་རྒྱས་པར་བརྗོད་པ།
དེ༷་དག༷་གས༷ང་སྔག༷ས་ཕྱི༷་སྟེ༷་ལྷ༷་རྣམས་༷ཀྱང༌། །ཡབ༷་ཡུ༷མ་ཟུ༷ང་འབྲེལ༷་བསྒོམ༷་པར༷་མི༷་ནུས༷་ཤིང༷༌། །ཤ༷་ལྔ༷་བདུད༷་རྩི༷་ལྔ༷་སོ༷གས་བསྟེན༷་མི༷་བྱེད༷། །གཙང༷་སྦྲ༷་ཀུན༷་དུ༷་སྤྱོད༷་པ༷ས་གན༷ས་པ༷་ཡི༷ན། །
གཉིས་པ་ནང་རྒྱུད་གསུམ་གྱི་ཁྱད་པར།
རྣལ༷་འབྱོར༷་བླ༷་མེ༷ད་རྒྱུད༷་ལ༷འང་གསུམ༷་ཡིན༷་ཏེ༷། །ཕ༷་མ༷་གཉིས༷་སུ༷་མེ༷ད་པ༷་བླ༷་ན༷་མེ༷ད། །བསྐྱེད༷་རྫོག༷ས་གཉི༷ས་མེ༷ད་གཙོ༷་བོ༷ར་སྟོན༷་པ༷་སྟེ༷། །གསང་འདུས་དང་འཇམ་དཔལ་གཤིན་རྗེ་སོགས་མ༷་ཧཱ༷། ཡང་དག་ཕུར་པ་འཁོར་ལོ་སྡོམ་པ་ཀྱེ་རྡོར་སོགས་ཨ༷་ནུ། སྒྱུ་འཕྲུལ་སོགས་ཨ༷་ཏི༷་ཞེས༷་བྱའོ༷། །ལྷ༷་ཡ༷ང་འཁྲིལ༷་སྦྱོར༷་དམ༷་རྫ༷ས་ཁྱད༷་པ༷ར་ཅ༷ན། །གཙང༷་བཙོག༷་གཉིས༷་མེ༷ད་ཐམ༷ས་ཅད༷་རོ༷་གཅི༷ག་ཏུ༷། །ཡེ་ནས་སངས་རྒྱས་པའི་དཀྱིལ༷་འཁོ༷ར་གཅིག༷་གི༷་རོ༷ལ་པ༷ར་སྟོན༷་པ༷་ཡི༷ན།
གཉིས་པ་བྱེ་བྲག་གི་ཁྱད་པར་ལ་གཉིས། ཐུབ་པ་བརྒྱུད་གསུམ་དང༌། ནང་བརྒྱུད་གསུམ་གྱི་ཁྱད་པར་རོ། །དང་པོ་ཐུབ་པ་རྒྱུད་གསུམ་ནང་ཚན་གྱི་ཁྱད་པར་ནི།
བྱ༷་བ༷ས་ར༷ང་ཉིད༷་དམ༷ན་ལ༷་ལྷ༷་ཉིད༷་མཆོ༷ག །རྗེ༷་ཁོལ༷་ཚུལ༷་དུ༷་བསྒྲུབ༷་པ༷ས་དངོ༷ས་གྲུབ༷་ལེ༷ན། །སྤྱོད༷་པས༷་ར༷ང་ད༷ང་ལྷ༷་ཉི༷ད་མཉ༷མ་པ༷ར་བལྟ༷། །ར༷ང་ཉིད༷་ད༷མ་ཚིག༷་མདུ༷ན་དུ༷་ཡེ༷་ཤེ༷ས་ལྷ༷། །གྲོག༷ས་པོ༷འི་ཚུལ༷་གྱིས༷་དངོ༷ས་གྲུབ༷་ལེ༷ན་པ༷་ཡི༷ན། །རྣལ༷་འབྱོར༷་དངོ༷ས་གཞི༷་གཉིས༷་སུ་མེ༷ད་པ༷་ལ། །སྦྱོར༷་རྗེ༷ས་ལྷ༷་ནི་དགུག༷་གཤེག༷ས་གཉིས༷་སུ༷་བྱེད༷། །ཆུ༷་ལ་ཆུ་༷བཞ༷ག་གཉིས༷་མེ༷ད་དངོ༷ས་གྲུབ༷་ལེ༷ན། །
གཉིས་པ་ནང་པ་རྒྱུད་གསུམ་གྱི་ཁྱད་པར་ལ་གཉིས། དང་པོ་སོ་སོའི་ངོ་བོའི་ཁྱད་པར༑
མ༷་ཧཱ༷ས་རླུང་དང༷་བསྐྱེ༷ད་རི༷མ་ཐ༷བས་གཙོ༷་ལ༷། །ཨ༷་ནུས༷་ཁམས༷་དང༷་རྫོག༷ས་རི༷མ་ཤེས༷་ར༷བ་ག༷ཙོ། །ཨ་ཏིའི༷་བསྐྱེད་རྫོགས་ཐ༷མས་ཅད༷་གཉིས༷་མེད༷་བསམ་གྱིས་མི་ཁྱབ་པའི་འོད་གསལ་ཡེ༷་ཤེ༷ས་གཙོ༷་བོར་སྟོན་ཏེ་ནང་རྒྱུད་གསུམ་ཀུན༷་ཀྱ༷ང་ཐབས་ཤེས་ཟུང་འཇུག་ཆོ༷ས་ཀུན༷་ཡེ༷་ན༷ས་སངས་རྒྱས་པའི་དཀྱིལ་འཁོར་མཉ༷མ་པ༷་ཉིད༷་ཡིན་པ་ལ་ཡི༷ན་པར་ཤེས༷་པ༷འི་ཚུལ༷་གྱིས༷་ཉམ༷ས་སུ༷་ལེ༷ན།
གཉིས་པ་རྣམ་དག་ཤེས་པའི་ཁྱད་པར། འདིར་ཆོས་ཐམས་ཅད་ཡེ་ནས་སངས་རྒྱས་པའི་དཀྱིལ་འཁོར་གསུམ་གྱི་རང་བཞིན་དུ་ཤེས་པར་བྱ་བ་ལ་གསུམ་སྟེ། གཞི་རང་བཞིན་ལྷུན་གྱིས་གྲུབ་པའི་དཀྱིལ་འཁོར་དུ་ལྟ་བས་ཐག་བཅད་པ། ལམ་ཏིང་ངེ་འཛིན་ཟབ་མོའི་དཀྱིལ་འཁོར་དུ་བསྒོམས་པས་ཉམས་སུ་བླང་བ། འབྲས་བུ་བྱང་ཆུབ་མཆོག་གི་དཀྱིལ་འཁོར་དུ་དོན་གཉིས་ཕུན་སུམ་ཚོགས་པ་བསྟན་པའོ། །དེ་ལ་དང་པོ་ཆོས་ཐམས་ཅད་དཀྱིལ་འཁོར་གསུམ་གྱི་རང་བཞིན་དུ་མངོན་པར་རྫོགས་པ་སངས་རྒྱས་པའི་ཚུལ་བསྟན་པ་ནི།
བད༷ག་ད༷ང་འགྲོ༷་ཀུན་ཡེ༷་ན༷ས་སང༷ས་རྒྱས༷་པ༷ས། །ཕུ༷ང་པོ༷་ཁམ༷ས་ད༷ང་སྐྱེ༷་མཆེ༷ད་ལ༷་སོག༷ས་ཀུན༷། །དཀྱིལ༷་འཁོ༷ར་གཅིག༷་ཏུ༷་གས༷ལ་བཏ༷བ་རི༷མ་གཉི༷ས་བསྒོམ༷། འདིར་དག་པ་གཞི་ཡི་གནས་ལུགས་དང༌། མ་དག་པ་གཞི་ཡི་འགྲུབ་ཚུལ། དེ་ལས་བསྐྱེད་པའི་རྡོ་རྗེ་ལུས་ཀྱི་གནས་ལུགས། དེ་ལ་ཡེ་ཤེས་ཆེན་པོ་ཁྱབ་ཚུལ། དེ་ཐམས་ཅད་ཡེ་ནས་སངས་རྒྱས་པར་བསྟན་པ་རྣམས་གཞུང་འགྲེལ་བཞིན་ཤེས་པར་བྱ་སྟེ། མདོར་ན། ཀུན་བྱེད་ལས། སེམས་ལས་མ་གཏོགས་པ་ཡི་སངས་རྒྱས་ནི། །ཀུན་བྱེད་རྒྱལ་པོས་སྔར་ཡང་ལུང་མ་བསྟན། །ཕྱིས་ནས་མི་སྟོན་ད་ལྟ་སྟོན་མི་མཛད། །དེ་བས་སངས་རྒྱས་སེམས་སུ་ཤེས་པར་བྱ། །ཞེ་གསུངས། དེས་ན་སྣང་བ་སྐུ། གྲགས་པ་གསུང༌། དྲན་རྟོག་ཐུགས་རྡོ་རྗེའི་དཀྱིལ་འཁོར་གསུམ་དུ་ཤེས་པར་བྱ་སྟེ། ཀུན་བྱེད་ང་ཡི་སྐུ་གསུང་ཐུགས་ཉིད་ནི། །མ་བཅོས་རྣལ་དུ་བཞག་པའི་དཀྱིལ་འཁོར་གསུམ། །མ་བཀོད་དུས་གཅིག་རྫོགས་པའི་དོན་སྟོན་པས། །ལྷུན་གྲུབ་སྙིང་པོའི་དོན་ལ་རྟོགས་པར་བྱེད། །ཅེས་སོ། །དེའང་སྣ་ཚོགས་སུ་སྣང་བ་ཉིད་ནི་བསྐྱེད་པ་ཡིན་ལ། རང་བཞིན་མེད་པས་རྫོགས་པ་ཡིན་ཏེ། གཞི་དོན་གྱི་དཀྱིལ་འཁོར་ནི་བསྐྱེད་བྱ་སྐྱེད་བྱེད་དང་བྲལ་བར་ཤེས་པར་བྱའོ། །
གཉིས་པ་བསྐྱེད་རྫོགས་ཀྱི་གནས་བྱེ་བྲག་ཏུ་བཤད་པ་ལམ་ཏིང་འཛིན་ཟབ་མོས་ཉམས་སུ་ལེན་པ་ལ་གསུམ། ཐབས་བསྐྱེད་རིམ་གྱི་སྒོམ་ཚུལ་དབྱེ་བ་དང༌། ཤེས་རབ་རྫོགས་རིམ་སྒོམ་ཚུལ་དབྱེ་བ། དེ་གཉིས་ཀྱི་དགོས་པ་བསྟན་པའོ། །དང་པོ་བསྐྱེད་རིམ་སྒོམ་ཚུལ་ལ་ལྔ། དང་པོ་སྒོང་སྐྱེས་ཀྱི་བག་ཆགས་སྦྱོང་བ་རྒྱས་པ་ཆེན་པོའི་བསྐྱེད་རིམ་སྒོམ་ཚུལ།
དེ༷་ཡ༷ང་སྐྱེ༷་བ༷ཞིའི་རི༷མ་པ༷ས་སྒོམ༷་ཚུལ༷་ལ་བཞི༷། །སྒོ༷ང་སྐྱེས༷་བ༷ག་ཆག༷ས་སྦྱང༷་ཕྱིར་སྔོན༷་འགྲོ༷འི་ཚེ༷། །སྐྱབ༷ས་འགྲོ༷་སེམ༷ས་བསྐྱེད༷་རང་ཉིད་གཙོ་བོ་ཡབ་ཡུམ་གྱི་བསྐྱེད༷་རི༷མ་མདོ༷ར་བསྡུས༷་བསྒོམ་ན༷ས། བསོ༷ད་ན༷མས་ཞིང༷་ར༷བ་སྤྱ༷ན་དྲང༷ས་མཆོད༷་སོགས་ཡན་ལག་བདུན་པ༷འི་མཐ༷ར། གཤེགས་སུ་གསོལ་བའམ་ར༷ང་བཞི༷ན་མེ༷ད་བསྒོ༷མ་ཚོ༷གས་གཉིས༷་སྔོ༷ན་སོང༷་ནས༷༑ གདོ༷ད་ཀྱིས༷་བསྐྱེད༷་རྫོག༷ས་རྒྱས༷་པ༷ར་བསྒོམ༷་པ༷་ནི༷། །ཐོ༷ག་མ༷ར་སྒོ༷་ང༷་དེ༷་ལ༷ས་བྱ༷་སྐྱེ༷་བཞི༷ན༑ ༑མདོར༷་བསྡུས༷་རྒྱས༷་པའི༷་བསྐྱེད༷་རྫོག༷ས་རི༷མ་པ༷ས་བསྒོམ༷། །
གཉིས་པ་མངལ་སྐྱེས་ཀྱི་བག་ཆགས་སྦྱོང་བ་རྒྱས་པའི་བསྐྱེད་རིམ་སྒོམ་ཚུལ།
མང༷ལ་སྐྱེས༷་བ༷ག་ཆག༷ས་སྦྱང༷་ཕྱིར༷་བསྟན༷་པ༷་ནི༷། སྐྱབ༷ས་འ༷གྲོ་སེ༷མས་བསྐྱེད༷་སྟོང༷་པའི་ངང་ལ༷ས་མངལ་དུ་ཐིག་ལེ་དཀར་དམར་འདུས་པར་རྣམ་ཤེས་ཞུགས་པ་ལྟར་ས་༷བོན༷་ད༷ང་མེར་ནུར་ལྟར་དེ་ལས་ཕྱག༷་མཚན༷་དང༌། ལྟར་མཁྲང་ལྟར་དེ་ལ༷ས་ནི༷་སྐུ༷་དེའི་རྒྱུ་འོད་ལྔའི་གོང་བུ་དང༌། ཁྱབ་འཇུག་ཉ་དང་རུས་སྦལ་ལས་ལུས་ཕྱིར་རྫོགས་པ་ལྟར་འོད་ལས་སྐུར༷་བསྒོམ་པ་ད༷ང་འོ༷ད་ཟེ༷ར་སོ༷གས་རི༷མ་གྱིས༷་རྒྱས༷་པ༷ར་བསྒོམ༷་གྱིས༷་ཡང་སྔ༷ར་བཞི༷ན་དུ༷། ས་བོན་ལས་འོད་གོང་ཕྱག་མཚན་ལས་སྐུར་བཞེངས་པ་མདོ༷ར་བསྡུ༷ས་དང་སྔོན༷་དུ༷་ཚོགས་གསོག་རྣམས་མི༷་འགྲོ༷འི་སྤྲོས་པ་ཆུང་བའི་བསྐྱེད༷་རྫོག༷ས་ནི༷། ཇི༷་ལྟ༷ར་རླུང༷་སེ༷མས་ཐི༷ག་ལེ༷་དཀ༷ར་དམ༷ར་ལ༷ས། །མེ༷ར་ནུ༷ར་ལྟར༷་དང་མཁྲང༷་གྱུར༷་ལ༷་སོག༷ས་ན༷ས། །ལུ༷ས་ཡོ༷ངས་རྫོ༷གས་ཏེ༷་བཙའ༷་བ༷འི་བ༷ར་བཞི༷ན་ནོ༷། །
གསུམ་པ་དྲོད་གཤེར་སྐྱེས་ཀྱི་བག་ཆགས་སྦྱོང་བ་འབྲིང་གི་བསྐྱེད་རིམ་སྒོམ་ཚུལ།
དྲོད༷་གཤེ༷ར་ལ༷ས་སྐྱེས༷་བ༷ག་ཆ༷གས་སྦྱང༷་བྱའི༷་ཕྱིར༷། །སྐྱབ༷ས་འགྲོ༷་སེ༷མས་བསྐྱེད༷་སྟོང༷་ལ༷ས་ལྷ༷་རྣམ༷ས༷་ཀྱི༷། །མཚ༷ན་ཙམ༷་བརྗོ༷ད་ལ༷ས་ལྷར༷་གས༷ལ་བསྐྱེད༷་རྫོག༷ས་བསྒོམ༷། །ཇི༷་ལྟར༷་དྲོད༷་གཤེ༷ར་འདུ༷ས་ལ༷ས་གྲུབ༷་པ༷འི་ལུ༷ས། །ཤིན༷་ཏུ༷་འགྲུབ༷་པ༷ར་སླ༷་བ༷ས་བཙའ༷་བ༷་བཞི༷ན། །ས༷་བོ༷ན་ཕྱག༷་མཚ༷ན་སྤྲོས༷་པ༷་དགོ༷ས་པ༷་མེད༷། །
བཞི་པ་བརྫུས་སྐྱེས་ཀྱི་བག་ཆགས་སྦྱོང་བ་བསྡུས་པའི་བསྐྱེད་རིམ་སྒོམ་ཚུལ།
བརྫུ༷ས་ཏེ༷་སྐྱེ༵་བ༷འི་བ༷ག་ཆ༷གས་སྦྱང༷་བྱའི༷་ཕྱིར༷། །སྐད༷་ཅི༷ག་ཙ༷མ་གྱིས༷་ཝ༷ལ་གྱིས༷་བསྐྱེད༷་རྫོ༷གས་བསྒོ༷མ༑ ༑ཇི༷་ལྟ༷ར་བརྫུས༷་སྐྱེས༷་སྐ༷ད་ཅི༷ག་སྣང༷་བ༷་བཞི༷ན། །མི༷ང་ལ༷ས་རི༷མ་གྱིས༷་བསྐྱེད༷་རྫོག༷ས་བསྒོམ༷་མི༷་དགོ༷ས། །
ལྔ་པ་སྒོམ་ཚུལ་བཞིའི་རྣམ་གྲངས་བསམ་པ།
དེ༷་ལྟར༷་བསྒོམ༷་ཚུལ་རྣམ༷་པ༷་བཞི༷་ཉིད༷་ཀྱང༷༌༑ ༑གཙོ༷་བོ༷ར་སྐྱེ༷་བ༷་ག༷ང་བསྡུས༷་དེ༷ས་བསྒོམ་ལ༷། །བ༷ག་ཆག༷ས་སྦྱང༷་ཕྱིར༷་ཀུན༷་གྱིས༷་དེ༷་བཞི༷ན་བསྒོམ༷། །ཁྱད༷་པ༷ར་ལ༷ས་ད༷ང་པོ༷་ཡི༷ས་སྒོང༷་སྐྱེས༷་བཞི༷ན། །ཅུང༷་ཟད༷་བརྟན༷་པས་མང༷ལ་སྐྱེས༷་བཞི༷ན་བསྒོམ༷ས་ལ༷། །བརྟན༷་པ༷་ཆེ་བ༷ས་དྲོད༷་ཤེ༷ར་སྐྱེ༷ས་བཞི༷ན་བསྒོམ༷། །ཤི༷ན་ཏུ༷་གོ༷མས་པ༷་ཡང༷་དག༷་བརྟན༷་པ༷་ཡི༷ས། །རྫུས༷་སྐྱེས༷་བཞི༷ན་དུ་སྐད༷་ཅི༷ག་དཀྲོ༷ང་བསྐྱེད༷་བྱ༷། །
གཉིས་པ་ཤེས་རབ་རྫོགས་རིམ་གྱི་སྒོམ་ཚུལ་དབྱེ་བ་ལ་གཉིས། དང་པོ་རྫོགས་རིམ་གྱི་རང་བཞིན་བསྟན་པ།
རྫོག༷ས་རི༷མ་དེ༷་ཡ༷ང་སྣང༷་བཅས༷་སྣང༷་མེད༷་དེ༷། བསྐྱེད༷་རིམ༷་ཐུགས་སྲོག་ན་དའི་བར་བསྡུས༷་ན༷ས་དེ་ཡང་མཁའ༷་ལ༷་སྤྲིན༷་དེང༷ས་བཞིན། མི༷་དམི༷གས་ང༷ང་དུ༷་འཇོ༷ག་པ༷་སྣང༷་བ༷་མེ༷ད་དེ་ལས་དང་པོ་པས་སོ། །བསྐྱེད༷་རི༷མ་དེ༷་ཉིད༷་མི་དམིགས་པའི་ངང་ལ་འཇོག་པ་སྣང་མེད་ཀྱི་རྫོག༷ས་པ༷ར་ཤེ༷ས་པར་བྱ༷་སྟེ། ཅུང་ཟད་གོམས་པས་སྣང༷་དུས༷་ཉིད༷་ནས་བསྐྱེད་རིམ་ར༷ང་བཞི༷ན་མེད་པ་སྤྲོས༷་ད༷ང་བྲལ༷། མ༷་ཡེ༷ངས་བསྒོམ༷་པ༷་ཡིས་བདེ་གསལ་མི་རྟོག་པར་འཆར་བ་ནི་སྣང༷་བཅས༷་ཏེ། དེ་གཉིས་རི༷མ་པ༷་བཞི༷ན་དུ། སྣང་མེད། ལ༷ས་ད༷ང་པོ༷་ཡི༷ས་བསྐྱེད༷་རི༷མ་ཞེན༷་པ༷་དག༷གསྣ༷ང་ལ༷་བདེ༷ན་པ༷ར་ཞེན༷་པ༷འི་གཉེ༷ན་པོ༷ར་བྱེད༷། །སྣང་བཅས། བརྟན༷་པ༷་རྣམས་ཀྱིས༷་རྫོག༷ས་རི༷མ་ཞེ༷ན་པ༷་དག༷ག །སྟོང༷་ལ༷་མཚན༷་མ༷ར་ཞེན༷་པ༷འི་གཉེན༷་པོ༷་བྱེད༷། །
གཉིས་པ་བསྒོམ་པ་བརྟན་པའི་འཆར་ཚུལ།
དེ་ལྟར་གོམས་པས་ཕྱི༷་ནས༷་གང༷་སྣང༷་བསྐྱེད་༷རི༷མ་ཐ༷བས་ཉིད༷་ལ༷། སྣང་སྟོང་གྲགས་སྟོང་རིག་སྟོང་གི་ཆོས་ཉིད་བདེན་མེད་དམ། འཛི༷ན་མེ༷ད་དུ་ཤེ༷ས་པ༷་རྫོག༷ས་རིམ༷་ཤེ༷ས་རབ༷་ཉིད་དུས༷་རྣམ༷ས་ཀུན༷་དུ༷་འདུ༷་འབྲལ༷་མེད༷་པར༷་འ༷ཆང༌༑ ༑
གསུམ་པ་བསྐྱེད་རྫོགས་གཉིས་ཀྱི་དགོས་པ་བསྟན་པ།
རྟེན་བརྟེན་པའི་བསྐྱེད༷་རི༷མ་གྱིས་ཕྱི་ནང་སྣོད་བཅུད་ཀྱི་སྣང༷་བ་འདི༷འི་བདེ༷ན་ཞེ༷ན་འགོ༷ག་པ༷་སྟེ༷། དེས་གཟུགས་སྐུའི་སྒྲིབ་སྦྱོང་བསོད་ནམ་ཀྱི་ཚོགས་རྫོགས། ཞི་གནས་ཀྱི་ཏིང་འཛིན་སྐྱེ། རྫོག༷ས་རི༷མ་གྱིས་བསྐྱེད་རིམ་སྒྱུ་༷མ༷ར་ཞེ༷ན་པ༷འི་རྟོག༷་པ༷་སྤོང༷༌། ཆོས་སྐུའི་སྒྲིབ་པ་སྦྱོང༌། ཡེ་ཤེས་ཀྱི་ཚོགས་རྫོགས༑ ཕྱག་རྒྱ་ཆེན་པོའི་དོན་རྟོགས། མདོར་ན། ག༷ང་ལ༷་སྣང༷་སྟོང༷་བདེ༷ན་ཞེ༷ན་མེ༷ད་པ༷་ན༷༑ བསྐྱེད༷་རྫོ༷གས་གཉིས༷་མེ༷ད་ར༷ང་བཞི༷ན་དག༷་པ་ཡི༷ན། །སྤྱིར་ཆོས་དྲུག་སོགས་རང་ལུས་ཐབས་ལྡན་དང༌། གཞན་ལུས་ཕོ་ཉའི་ལམ་བསྟན་པ་སོགས་རྫོགས་རིམ་རྣམ་གྲངས་མང་པོ་གསུངས་ཀྱང༌། རྫོགས་རིམ་གྱི་དགོས་པ་ནི། བསྐྱེད་རིམ་གྱི་ཞེན་པ་སྤངས་པས་ལྷ་ཆོས་ཉིད་དུ་རྟོགས་པ་དང༌། ཐབས་ཁྱད་པར་ཅན་གྱིས་བདེ་གསལ་མི་རྟོག་པ་སྐྱེ་བ་དང༌། ཐམས་ཅད་ལམ་དུ་འགྲོ་བས་ཅིར་སྣང་ཆོས་ཉིད་དུ་འཆར་བ་དང༌། རང་བཞིན་ལྷན་ཅིག་སྐྱེས་པའི་ཡེ་ཤེས་རྟོགས་པས་གནས་ལུགས་ཀྱི་ཕུ་ཐག་འཁྲུས་པ་ལ་སོགས་པ་དཔག་ཏུ་མེད་དོ༑ ༑
གསུམ་པ་སྐབས་ཀྱི་དོན་བསྡུ་བ་ལ་གསུམ། དང་པོ་གསང་སྔགས་ཐེག་པར་འཇུག་པར་གདམས་པ།
ཚུལ་འདི༷་ནི༷་མཐ༷ར་ཐུ༷ག་རྡོ༷་རྗེ༷་ཐེ༷ག་པ༷་སྟེ༷། དབ༷ང་པོ༷་རྣོ༷ན་པོ༷་ཚེ༷་འདིར༷་རྫོག༷ས་སང༷ས་རྒྱ༷། །དེ༷་རྗེས༷་གདུལ༷་བྱའི༷་འཇི༷ག་རྟེན༷་ག༷ང་ཡོ༷ད་དེ༷ར། །སང༷ས་རྒྱས༷་མཛ༷ད་པ༷་སྣ༷་ཚོག༷ས་ལྷུན༷་གྱིས༷་གྲུབ༷། །འདི༷་ནི་གྲང༷ས་མེ༷ད་རྡོ༷་རྗེ༷་འཆང༷་རྣམ༷ས་ཀྱི༷། །ཉེ༷་ལ༷མ་སྦས༷་པ༷་ཤི༷ན་ཏུ་ཟ༷བ་མོ༷་སྟེ༷། །སྐལ༷་བ༷ཟང་ཚེ༷་འདི༷ར་གྲོལ༷་འདོ༷ད་རྣམ༷ས་ཀྱིས༷་བསྟེན༷། །
གཉིས་པ་ལམ་བཞིར་དབང་དང་བྱིན་རླབས་བསྟན་པ།
དེ༷་ཡ༷ང་ག༷ང་མོ༷ས་རྒྱུད༷་སྡེའི༷་རི༷མ་པ༷་ལ༷། །བརྟེན༷་ན༷ས་རྫོག༷ས་པ༷འི་བྱང༷་ཆུབ༷་བསྒྲུབ༷་པ༷ར་བྱ༷། །ཐོ༷ག་མ༷ར་རི༷ག་གཏད༷་རྗེ༷ས་གནང༷་དབ༷ང་ལ༷་སོ༷གས། དེ་ཡང་བྱ་རྒྱུད་དུ་རིག་གཏད་པ་དང༌། རྗེས་སུ་གནང་བ་དང༌། མཎྜལ་ཙམ་ལ་བརྟེན་ནས་བུམ་པའི་ཆུས་དབང་བསྐུར། སྔགས་ཀྱི་རྗེས་གནང་སྦྱིན་པ་ཙམ་མོ། །སྤྱོད་རྒྱུད་དུ། རིག་པའི་དབང་ལྔ་རྡོ་རྗེ་བརྟུལ་ཞུགས་ཀྱི་དབང་དང་དྲུགརྣལ་འབྱོར་རྒྱུད་དུ་རིག་དབང་ལྔས་ཐོག་དྲངས་སློབ་མའི་དབང་དང་རྡོ་རྗེ་སློབ་དཔོན་གྱི་དབང་རྫོགས་པར་བསྐུར༑ རྣལ་འབྱོར་བླ་མེད་ལས་དབང་བཞི་རྫོགས་པར་བསྐུར་བ་སྟེ། ར༷ང་ར༷ང་གཞུང༷་ན༷ས་གསུང༷ས་པ༷འི་ལུང༷་མནོ༷ས་ཏེ། །ར༷ང་གི༷་སེ༷མས་འདི༷་ཡོ༷ངས་སུ༷་སྨིན༷་པ༷ར་བྱ༷། །
གསུམ་པ་ནང་པ་དབང་གིས་སྨིན་པར་བསྟན་པ།
ཁྱད༷་པ༷ར་མཆོག༷་གས༷ང་རྣལ༷་འབྱོར༷་ཆེ༷ན་པོ༷འི་ལ༷མ། །སྨིན༷་བྱེ༷ད་དབ༷ང་བཞི༷་གྲོལ༷་བྱེད༷་བསྐྱེད༷་རྫོ༷གས་ཏེ༷། །བུམ༷་དབ༷ང་གིས་ལུས༷་སྒྲིབ་སྦྱངས། བསྐྱེད་རིམ་བསྒོམ་པ་ལ་དབང་བ་ད༷ང་གས༷ང་བ༷ས་ང༷ག་སྒྲིབ་དགགཏུམ་མོ་བསྒོམ་པ་ལ་དབང་བ་ད༷ང་ནི༷། ཤེ༷ས་ར༷བ་ཡེ༷་ཤེ༷ས་ཡི༷ད་སྒྲིབ་སྦྱོང༌། བདེ་སྟོང་རྣམ་པར་མི་རྟོག་པའི་ཡེ་ཤེས་བསྒོམ་པ་ལ་དབང་བ་ད༷ང་ཚིག༷་དབ༷ང་གིས༷་བ༷ག་ཆག༷ས་མཐའ༷་ད༷ག་སྦྱོང༷་ཞིང༷་གནས་ལུགས་ཕྱག་ཆེན་བསྒོམ་པ་ལ་དབང་དངོ༷ས་གྲུབ༷་སྟེར༷་ཏེ། དེ་ཡང༌། ད༷ང་པོ༷་གསུམ༷་གྱིས༷་བསོ༷ད་ནམ༷ས་ཚོ༷གས་རྫོག༷ས་ལ༷། །བཞི༷་པ༷ས་ཡེ༷་ཤེས༷་ཚོགས་རྫོ༷གས་དེ༷་བཞི༷ན་དུ། །དང་པོ་གསུམ་གྱིས་ཉོན༷་མོ༷ངས་པ༷་ད༷ང་བཞི་པས་ཤེ༷ས་བྱའི་སྒྲིབ༷་ཀུན༷་སྦྱོང༷༌། ས་ལམ་གྱི་དག་པ་དང་སྦྱར་ན། བུམ་དབང་གིས་ཚོགས་ལམ། གསང་དབང་གིས་སྦྱོར་ལམ། ཤེས་རབ་ཡེ་ཤེས་ཀྱིས་མཐོང་ལམ༑ ཕྱག་རྒྱ་ཆེན་པོ་དོན་གྱི་དབང་གིས་སྒོམ་ལམ་རྫོགས་པར་བྱེད་པ་ཡིན་ནོ། །དེ༷་ཕྱིར༷་སྨིན༷་བྱེད༷་དབ༷ང་བཞི༷་ཐོ༷བ་པ༷་ཡིས༷། །གྲོལ༷་བྱེད༷་བསྐྱེད༷་རྫོག༷ས་དོ༷ན་ལ༷་བསླབ༷་པ༷ར་བྱ༷། །
དོན་གཉིས་པ་སྒྱུ་འཕྲུལ་དྲྭ་བའི་ཚུལ་སྒོམ་པ་ལ་གསུམ། སྨིན་བྱེད་དབང་གི་རིམ་པ་སྤྱིར་གདམས༑ གྲོལ་བྱེད་བསྐྱེད་རྫོགས་ཀྱི་རིམ་པ་བྱེ་བྲག་ཏུ་གདམས་པ། གནས་སྐབས་སྒྲུབ་ཚུལ་ངེས་པས་དོན་བསྡུ་བའོ། །དང་པོ་སྨིན་བྱེད་ནི།
རྒྱུད་ཐམས་ཅད་ཀྱི་རྩེ་མོ་སྒྱུ་འཕྲུལ་དྲྭ་བ་ཆེན་པོའི་སྐབས་འདི༷ར་ནི༷་ཕན་དབང་བཅུ་ནུས་དབང་ལྔ་ལས། དང་པོ་བཅུ་བུམ་དབང༌། གསང་དབང་ལས་གསང་ཤེར་གཉིས། རྡོ་རྗེ་རྒྱལ་པོ་ཚིག་དབང༌། འཆང་ཕྲིན་གཉིས་དེའི་བྱེད་ལས༑ ཉན་པ་ནི་གོང་དུ་སྤེལ་བའི་ཐབས་ཡིན་པས་དེར་བསྡུའོ། །དབ༷ང་རྫོ༷གས་ད༷མ་ཚི༷ག་ལྡ༷ན་པ༷་ཡི༷ས། དེ་ལ་དམ་ཚིག་གི་ངོ་བོ་སྔགས་ལ་ཞུགས་པའི་བརྟུལ་ཞུགས་བཟང་པོ་མི་ཉམས་པར་བསྲུང་བའི་ལྷག་བསམ། ངེས་ཚིག་དམ་དུ་བསྲུང་ན་མི་དགེ་བ་ཚིག་པའམ་ཡང་ན་སྐུ་གསུང་ཐུགས་སོགས་དམ་པའི་རྒྱར་གྱུར་པ་དེ་ལས་ཉམས་ནས་དམྱལ་མེས་ཚིག་པས་དམ་ཚིག་གོ །དབྱེ་ན། རྩ་བ་དང་ཡན་ལག་གཉིས་ཀྱི་སྤྱིར་སྒོ་གསུམ་མི་དགེ་བཅུ་ལས་བཟློག་ཅིང་བསྐྱེད་བཟླས་ཏིང་འཛིན་གསུམ་ལ་བརྩོན་པ། རྩ་བ་སྐུ་གསུང་ཐུགས་ཀྱི་དམ་ཚིག་གསུམ་དང༌༑ དེ་རེ་རེ་ལ་དགུ་དགུར་ཕྱེས་པས་ཉེར་བདུན། ཡན་ལག་གི་དམ་ཚིགཤེས་བྱ། སྤྱད་བྱ༑ དང་བླང༌། མི་སྤང༌། བསྒྲུབ་བྱ་ལྔ་ལྔ་སྟེ་ཉེར་ལྔ། བྱེ་བྲག་གསང་སྙིང་ལྟར་ན། དཀོན་མཆོག་གསུམ་མི་སྤང་བ། བླ་མ་བཀུར་བ། སྔགས་དང་ཕྱག་རྒྱ་རྒྱུན་མི་བཅད་པ། མཆེད་ལ་བྱམས་པ། གསང་བ་མི་སྨྲ་བ་སྟེ་རྩ་བ་ལྔ། དུག་ལྔ་མི་སྤང་བ་དང༌། བདུད་རྩི་ལྔ་དང་དུ་བླང་བ་སྟེ་ཡན་ལག་གི་དམ་ཚིག་བཅུར་བཞེད། གཞན་སྔགས་གསར་མ་ལྟར་ན། བསྲུང་བྱའི་དམ་ཚིག་རྩ་ལྟུང་བཅུ་བཞི་སྤྱད་བྱའི་དམ་ཚིག་ལྔ་ལྔ་བདུད་རྩི་ལྔ་ལ་ལོངས་སྤྱོད་པ་གཉིས་སུ་བཞེད་དེ། དེ་ལྟར་དམ་ཚིག་གི་རྣམ་གྲངས་དང༌། བསྲུང་ཚུལ། བསྲུང་བའི་ཕན་ཡོན་ཉམས་པའི་ཉེས་དམིགས། བཤགས་ཐབས་བསྐང་ཚུལ། སོར་ཆུད་པའི་རྟགས་ཚད་རྣམས་དང༌། ཞར་བྱུང་གྲོགས་སྤྱོད་པའི་ཁྱད་པར་དང༌། དེས་ལམ་གྱི་བོགས་ཕྱིན་ནས་དངོས་གྲུབ་ཐོབ་ཚུལ་སོགས་ཞིབ་ཏུ་ཤེས་པར་བྱས་ནས། གཉིས༷་མེ༷ད་ཨ༷་ཏིའི༷་དགོང༷ས་པ༷ར་འཇུ༷ག་འདོ༷ད་པ༷ས།
གཉིས་པ་གྲོལ་བྱེད་ལ་གསུམ། བསྐྱེད་པ་སྐུའི་རྣལ་འབྱོར། བཟླས་བརྗོད་གསུང་གི་རྣལ་འབྱོར། དྲན་རིག་ཐུགས་ཀྱི་རྣལ་འབྱོར་རོ། །དང་པོ་བསྐྱེད་པ་སྐུའི་རྣལ་འབྱོར་ལ་གཉིས། ཁྲོ་བཅུའི་སྲུང་འཁོར་གྱི་མཚམས་བཅད་པ་དང༌། དེའི་དབུས་སུ་རྡོ་རྗེ་དབྱིངས་ཀྱི་དཀྱིལ་འཁོར་ཇི་ལྟར་བསྒོམ་ཚུལ་ལོ། །དང་པོ་ནི།
ཐོག་མར་བདེ༷་བ༷འི་བསྟན༷་ལ་སྐྱིལ༷་ཀྲུང༷་ར༷བ་བཅས༷་ན༷ས། །སྐྱབ༷ས་སུ༷་འགྲོ༷་ད༷ང་བྱང༷་ཆུབ༷་སེ༷མས་བསྐྱེད༷་དེ། །དེ་བཞིན་ཉིད་ཀྱི་ཏིང་ངེ་འཛིན་ཆོ༷ས་རྣམ༷ས་ཐ༷མས་ཅད༷་སྟོང༷་ཞིང༷་བད༷ག་མེ༷ད་པ༷། ར༷ང་བཞི༷ན་སྤྲོས༷་དང༷་བྲལ༷་བའི༷་ང༷ང་ཉིད༷་ལ༷ས། ཀུན་ཏུ་སྣང་བའི་ཏིང་ངེ་འཛིན་སྙིང་རྗེ་ཆེན་པོ་སྒྱུ་མ་ལྟ་བུར་བསྒོམས་རྗེས༑ རྒྱུའི་ཏིང་ངེ་འཛིན་ལ་གཉིས་ཀྱི་སྔོན་རོལ་བ་ནི་སྲུང་བའི་འཁོར་ལོ་ཏེ། དེའང་རྒྱུའི་ཧཱུ༷ྃ་ལ༷ས་བྷཱུྃ་འཕྲོས་པས་སྟེང༷་འོ༷ག་ཕྱོག༷ས་མཚམ༷ས་ཐ༷མས་ཅད༷་དུ༷་ཁྱབ་པའི་བསྲུང༷་བའི༷་འཁོར༷་ལོ༷་ཁོག་སྟོང་རྩིབས་བཅུ་པ་ཡ༷ངས་ཤིང་༷རྒྱ༷་ཆེ༷་བ༷་ཆོས་དབྱིངས་དང་མཉམ་པའི་རྩིབ༷ས་ནང་བཅུ༷་ལ་པད་ཉིའི་སྟེང་དུ་ཧཱུྃ་ལས་ཁྲོ༷་བོ༷་བཅུ༷་ཡི༷ས་མཚ༷ན་པ༷་སྟེ༷། ཕྱི་ན༷ང་མེ༷་དཔུ༷ང་འབ༷ར་བའི༷་དབུས༷་ན།
གཉིས་པ་རྡོ་རྗེ་དབྱིངས་ཀྱི་དཀྱིལ་འཁོར་བསྒོམ་ཚུལ་ལ་གསུམ། དང་པོ་རྟེན་གཞས་ཡས་ཁང་གདན་དང་བཅས་པ་བསྐྱེད་པ།
འོད་གསལ་བའི་སེམས་ཉིད་ལ་ཞིང་ཁམས་དང་གཞལ་ཡས་ཁང་གི་བཀོད་པ་ཅི་ཡོད་པ་དེ་ཉིད་ཀུན་ཏུ་བཟང་པོའི་བཞུགས་གནས་ཡིན་པས་དཔ༷ལ་ཀུན༷་ཏུ་བཟ༷ང་པོ༷འི་དཀྱིལ༷་འཁོ༷ར་ཆེ༷ན་པོ༷་ནི༷། དངོས་གཞི་རྒྱུ་ཡི་ཏིང་ངེ་འཛིན༑ གཞལ་ཡས་ཁང་བསྐྱེད་མ་བསྐྱེད་གང་ལྟར་རུང་རང་ཉིད་གཙོ་བོ་མདོར་བསྡུས་སུ་བསྒོམས་ནས་སྟོང་ཉིད་དུ་བསམ་པའི་བར་ཡིན་ལ། སྐབས་འདིར་གཙོ་བོ་བསྐྱེད་པའི་ས་བོན་བསྒོམ་པ་ལ་སྦྱོར། དེ་ཡང་སྲུང་གུར་ནང་ཁང་འཁོར་ལོ་རྩིབས་བཞིའི་ལྟེ་བར། བྷཱུྃ་ལས་གཞས་ཡས་ཁང་སྒོ་བཞི་པ། སྒོ་རེ་རེ་ལ་རྣམ་ཐར་གསུམ་མཚོན་པའི་ཁྱུད་འགྲམ་ལོགས་གསུམ་དང༌༑ གྲུ་ཆད་བཞི། སྒོ་བཞིར་རྟ་བབས་བཞིས་བརྒྱན་པ། ནང་ནས་རིམ་བཞིན་མཐིང་ལྗང་དམར་སེར་དཀར་བའི་རྩིག་པ་རིམ་པ་ལྔ་དང༌། རྩ་བར་འདོད་སྣམ་དམར་པོ་ལ་མཆོད་བའི་ལྷ་མོ་འཁོད་པ། རྩིག་སྟེང་ཕ་གུ་སེར་པོ་དེ་སྟེང་མངའ་ཡབ་ཕིབ་ཆུང་གི་ཚུལ་དུ་ཕྱིར་འཕྱང་བའི་གདུང་སྣར་དྲྭ་བ་དང་དྲྭ་བ་ཕྱེད་པས་འཕྱང་བའི་གདུང་སྣ་གནོན་པ་ལ་པུ་ཤུ་མཆོད་རྟེན་བརྩེགས་སུ་བསྒྲིགས་པ། མེ་ལོང་ལྟ་བུ་སོགས་ཡེ་ཤེས་བཞིའི་གློ་འབུར་དང༌། ཆོས་དབྱིངས་ཡེ་ཤེས་དབུས་མའི་བུམ་པ་ཟླུམ་པོའི་སྟེང་གི་ཆར་ཁེབས་ནི་དབུས་ཕྱུར་པོའི་ཡ་ཕིབས་ཏེ་མདའ་ཡབ་སྟེང་གི་ནམ་མཁར་ནོན་པར་ཕུབས་པའི་ཕིབས་ཉིས་རིམ་གྱི་རྣམ་པ་དབུས་དང་ཕྱོགས་བཞིར་རྡོ་རྗེ་རྩེ་ལྔ་པའི་རྭ་གྱེས་པ་འདྲ་བའི་རྩེ་མོ་ལ་རྡོ་རྗེ་དང་ནོར་བུའི་ཏོག་གིས་མཛེས་པ། ཕྱི་རོལ་དུ་དུར་ཁྲོད་བརྒྱད་ཀྱིས་ཡོངས་སུ་བསྐོར་བའོ། །སྲུང་འཁོར་གྱི་ནང་ཁང་འཁོར་ལོ་རྩིབས་བཞིའི་ལྟེ་བར་བྷྲཱུྃ་ལས་གཞལ་ཡས་ཁང་སྒོ༷་བཞི༷་གྲུ༷་བཞི༷་རྟ༷་བབས་བཞི༷ས་བརྒྱན༷་ཅིང་༷། རྩིག༷་པ༷་ལྔ༷་དང༷་འདོ༷ད་ཡོ༷ན་སྣམ༷་བུ༷་དང༷༌། །ཕ༷་གུ༷་དྲྭ༷་ཕྱེད༷་མད༷འ་ཡ༷བ་པུ༷་ཤུའི༷་མཛེ༷ས། །ཕྱུར༷་བུའི༷་ཐོ༷ད་པ༷་རི༷ན་ཆེ༷ན་རྡོ་རྗེ༷འི་ཏོག༷ །དུར༷་ཁྲོད༷་བརྒྱད༷་ཀྱིས༷་བསྐོར༷་བའི༷་དེ་ལྟ་བུའི་དཀྱིལ༷་འཁོར༷་གྱི་ནང་དབུ༷ས་སུ་སེ༷ངྒེ༷་ཤར་གླང༷་ཆེན༷་ལྷཽར་རྟ༷་ད༷ང་ནུབ་རྨ༷་བྱ༷་ད༷ང་བྱང་ཤ༷ང་ཤ༷ང་དང་པ༷དྨ༷་ཉི་ཟླ༷ས་སྤྲས༷་པའི༷་སྟེང༷༌། དེ་ལྟ་བུའི་དཀྱིལ་འཁོར་ཡང་གཞི་ལམ་འབྲས་བུའི་དག་པ་གསུམ་དང་སྦྱར་ན། གཞི་སེམས་ཅན་གྱི་སྐབས་སྐྱོན་ཡོན་གྱི་ཆ་གཉིས་གཉིས་རྩི་སྟེ། དཔེར་ན་ཡེ་ཤེས་ལྔའི་ཆ་ཉོན་མོངས་པ་ལྔར་རྩི་བ་བཞིན་ནོ། །ལམ་དང་སྦྱར་ན་བྱང་ཕྱོགས་སོ་བདུན་ཏེ་རྟ་བབས་བཞི་དྲན་པ་ཉེར་བཞག་བཞི། འཕན་བཞི་ཡང་དག་སྤོང་བ་བཞི། འཁོར་ལོ་སོགས་རྒྱན་བཞི་རྫུ་འཕྲུལ་རྐང་པ་བཞི། རྩིག་པ་ལྔ་དབང་པོ་ལྔ༑ ཕ་གུ་དྲྭ་ཕྱེད་མདའ་ཡབ་པུ་ཤུ་ཕྱུར་བུ་ལྔ་སྟོབས་ལྔ། སེངྒེ་སོགས་ལྔ་ཉི་ཟླ་བཅས་གདན་ཀུན་བྱང་ཆུབ་ཡན་ལག་བདུན། ཀ་བ་བརྒྱད་འཕགས་ལམ་ཡན་ལག་བརྒྱད་སྒོ་བཞི་ཚད་མེད་བཞི་སོགས་ཚོགས་ལམ་ནས་བསྒོ༷མ་ལམ་བར་གྱི་ཡོན་ཏན་རྣམས་དང་སྦྱར། འབྲས་དུས་སུ་སངས་རྒྱས་ཀྱི་སའི་ཡོན་ཏན་དང་སྦྱོར་ཏེ། ལམ་མཐར་ཐུག་པའི་ཆོས་སུམ་ཅུ་རྩ་བདུན་དང་སྦྱར་ཞིང༌། ཁྱད་པར་མི་འཇིགས་བཞི་སེང་ཁྲི། སྟོབས་བཅུ་གླང་ཆེན། དབང་བཅུ་རྨ་བྱ། རྫུ་འཕྲུལ་བཞི་རྟ། ཤེས་བྱ་ཐམས་ཅད་ལ་ཐོགས་པ་མེད་པ་ཤང་ཤང་གི་ཁྲི་སོགས་ཏེ་མཐར་ཐུག་པའི་ཡོན་ཏན་དང་སྦྱར་རོ། །སྔགས་པ་ཁ་ཅིག་དེ་ལྟར་དག་པ་སྦྱར་བ་ཙམ་ཡིན་གྱི་དོན་ལ་མེད་ཟེར་བ་ལོག་རྟོག་སྟེ། བྱད་ཡོད་པའི་མཚོན་བྱེད་དུ་མེ་ལོང་དུ་གཟུགས་བརྙན་ཤར་བ་ལྟར། ཡོན་ཏན་དེ་ལྟ་བུའི་རྩལ་ལས། གཞལ་ཡས་ཁང་དང་ལྷ་རྣམས་རང་ཤར་དུ་ཡེ་ནས་ལྷུན་གྲུབ་ཏུ་ཡོད་པར་ཤེས་པར་བྱའོ། །
གཉིས་པ་བརྟེན་པ་ལྷའི་དཀྱིལ་འཁོར།
དམ་ཚིག་སེམས་དཔའ་གསལ་འདེབས་པ་ནི། དཀྱིལ་འཁོར་གྱི་ནང་གདན་སོ་སོའི་སྟེང་དུ་ལྷ་སོ་སོའི་ས་བོན་ཡོངས་སུ་གྱུར་པ་ལས། དབུས་སུ་རྣམ་སྣང་གཙོ་བོར་གྱུར་པའི་འོག་གཞི་འཁོར་ལོའི་རྩིབས་བཞིར། རི༷གས་ལྔ༷་སོ༷་སོ༷འི་ཡུ༷མ་ད༷ང་བཅས་པ། ཕྱི་རོལ་གྱི་གྲ་བཞི་དང་གྲུ་ཆད་བཞིར་སེམ༷ས་དཔ༷འ་བརྒྱད༷་དང༌། སེམ༷ས་མ༷་བརྒྱད༷་ད༷ང་སྒོ་བཞིར་སྒོ༷་བ༷་ཡ༷བ་ཡུ༷མ་བརྒྱ༷ད། བར་ཁྱམས་ཀྱི་སྣམ་བུ་ལ་ཐུབ༷་པ༷་དྲུག༷་རྣམ༷ས་སོ༷་སོ༷འི་གན༷ས་བཞུ༷གས་ཏེ༷། སྐུ༷་མདོ༷ག་ཕྱག༷་མཚ༷ན་བརྒྱ༷ན་རྣམ༷ས་ཞིབ་པར་སྒྱུ་འཕྲུལ་རྔམ་གློག་ལས་འབྱུང་བ་ལྟར་རྫོ༷གས་པ༷་ལ༷ས། མུ༷་མེ༷ད་འོ༷ད་ཟེ༷ར་ཕྱོག༷ས་མཐ༷འ་གཏུ༷གས་པ༷ར་འ༷ཕྲོ།
གསུམ་པ་རང་བྱུང་ཡེ་ཤེས་མཚོན་བྱེད་ཡེ་ཤེས་སེམས་དཔས་བྱིན་གྱིས་བརླབ་པའི་ཚུལ༑
བར་ཁྱམས་སུ་བྱ་བྱེད་གཉིས་བཀོད་པར་གསུངས་པ་ནི་རྣམ་སྣང་གི་ལྟོ་བའི་བར་ཁྱམས་ཏེ། གཙོ༷་བོ༷འི་ཐུག༷ས་ཀ༷ར་གཞི༷་ཡི༷་ཀུན༷་ཏུ༷་བཟ༷ང༌། ཡབ༷་ཡུམ༷་འཁྲིལ༷་སྦྱོར༷་མཚ༷ན་དཔེ༷ས་བརྒྱན༷་པ༷འི་སྐུ༷། །མཁ༷འ་ལྟར༷་དྲི༷་མེ༷ད་མཐོ༷ན་མཐི༷ང་སྐྱིལ༷་ཀྲུང༷་ཚུལ༷། །ཚོན༷་གང༷་འོད༷་ཀྱི༷་གོང༷་བུ༷་འབ༷ར་བ༷ར་བསྒོམ༷། །དེ༷་ལ༷ས་འོ༷ད་འཕྲོས༷་སྣང༷་སྲིད༷་སྣོད༷་བཅུད༷་སྦྱང༷ས། །ཐམ༷ས་ཅ༷ད་རྣམ༷་དག༷་ལྷ༷་ད༷ང་ལྷ༷་མོ༷འི་ང༷ང༌། །དེ་ཡང་ཕུང་པོ་ལྔ་རིགས་ལྔ། དེའི་སྟོང་ཆ་ཡུམ་ལྔ། མིག་སོགས་ཤེས་བཞི་དང་དེའི་ཡུལ་གཟུགས་སོགས་བཞི་ནང་སེམས་ཡབ་ཡུམ། དབང་པོ་བཞི་དང་དུས་བཞི་ཕྱི་སེམས་ཡབ་ཡུམ། རེག་སོགས་བཞི་དང༌། དུས་བཞི་སྒོ་བ་ཡམ་ཡུམ། ཉོན་དྲུག་སོགས་ཐུབ་དྲུགཀུན་གཞི་དང་དེའི་རྣམ་ཤེས་དག་པ་ཀུན་བཟང་ཡབ་ཡུམ་གཉིས་སོ༑ ༑
གཉིས་པ་བཟླས་བརྗོད་གསུང་གི་རྣལ་འབྱོར་ནི།
ལྷ་རྣམས་ཀྱི་ཐུགས་སྲོག་ལས་སྔགས་ཕྲེང་ཡབ་ཡུམ་ཞལ་དང་མཁའ་གསང་ནས་འཁོར་བའི་འོད་ཟེར་གྱི་རྩེ་ལས་སྐུ་དང་ཡིག་འབྲུ་ཕྱག་མཚན་འཕྲོས་པས་དོན་གཉིས་བྱེད་པར་མོས་ལ། ཡི༷་གེ༷་གསུམ༷་ད༷ང་རི༷གས་ལྔ༷འི་ས༷་བོ༷ན་བཟླས༷། །གྲ༷གས་སྟོང༷་སྐྱེ༷་མེ༷ད་བྲ༷ག་ཅ༷་ཇི༷་བཞི༷ན་ནོ༷། །དེ༷་ཉི༷ད་ང༷ང་ལ༷་མ༷་བཅོ༷ས་མ༷ཉམ་པ༷ར་བཞ༷ག །
གསུམ་པ་དྲན་རིག་ཐུགས་ཀྱི་རྣལ་འབྱོར་ལ་གསུམ། དང་པོ་ཐམས་ཅད་དཀྱིལ་འཁོར་གསུམ་གྱི་རང་བཞིན་གཉིས་མེད་མཉམ་པར་བསྟན་པ།
འཇོག་ཚུལ་དངོས་ནི། ར༷ང་སེ༷མས་ཡེ༷་ན༷ས་ལྷ༷་ཡི༷་ར༷ང་བཞི༷ན་ལ༷། །ལུ༷ས་ནི༷་དཀྱིལ༷་འཁོ༷ར་སྒྲ༷་ཚིག༷་གས༷ང་སྔག༷ས་ཉིད༷༑ ༑ཐ༷མས་ཅད༷་རང་གི་སེམས་ཉིད་ལྷུན༷་རྫོག༷ས་ཡེ༷་ཤེ༷ས་ཆེ༷ན་པོ༷འི་ང༷ང་ནས་བཟླས་པ་དང་མཆོད་བསྟོད་སོགས་བྱེད་པ་ཡིན་གྱི། ད༷མ་ཚིག༷་ཡེ༷་ཤེས༷་གཉིས༷་མེ༷ད་དགུ༷ག་གཞུ༷ག་མེ༷ད། །གཤེ༷གས་གསོ༷ལ་མི༷་དགོ༷ས་བཟ༷ང་ང༷ན་བླང༷་དོ༷ར་མེ༷ད། །འོན་ཀྱང་ལས་དང་པོ་པ་དང་སྤྲོས་པ་ལ་དགའ་བ་རྣམས་ཀྱིས་སྤྱན་དྲངས་སོགས་བྱས་ཀྱང་འགལ་བ་ནི་མེད་ལ། དོན་དུ་ལུས་ལྷ༑ ངག་སྔགས། སེམས་ཏིང་ངེ་འཛིན་ཏེ། ཡེ༷་ན༷ས་དཀྱིལ༷་འཁོ༷ར་གསུམ་དུ་གྲུབ་པའམ་ཡི༷ན་པ༷འི་བད༷ག་ཉི༷ད་ལ༷། ཡི༷ན་པ༷ར་ཤེ༷ས་པའི༷་ཚུལ༷་གྱིས༷་གསལ༷་འདེ༷བས་ལ༷ས། །མ༷་གྲུབ༷་པ༷་ལ༷་ཡ༷ང་གྲུབ༷་བྱེད༷་པ༷་མིན༷་ནོ། །
གཉིས་པ་བློའི་རིམ་པ་དང་སྦྱར་ཏེ་རྫོགས་རིམ་སྒོམ་ཚུལ་བསྟན་པ།
རྗེ༷ས་ལ༷་ལས་དང་པོ་པས་ཞེ༷ན་པ༷་ཡོ༷ད་ན༷་སྣོད་བཅུད་རྟེན་བརྟེན་པའི་དཀྱིལ་འཁོར་རི༷མ་གྱིས༷་བསྡུ༷། ཡོད་མེད་སོགས་གང༷་དུའ༷ང་མི༷་དམི༷གས་ཏེ་སྤྲོས༷་དང༷་བྲལ༷་བ༷ར་གཞག༷ སྦྱངས་པ་བྱས་པས་ཞེན་འཛིན་མེ༷ད་ན༷་བསྐྱེད་པ་དེ་ཉིད་རྫོགས་པར་ཤེས་པས་སྣང་སྟོང་སྒྱུ༷་མ༷་ཆུ་ཟླ༷འི་ང༷ང་ཉིད༷་ནས༷། རྗེས་དགེ༷་བ༷་སེམ༷ས་ཅན༷་གྱི་དོ༷ན་དུ༷་བསྔོ༷་བ༷ར་བྱ༷།
གསུམ་པ་ཐུན་མཚམས་སྤྱོད་ལམ་གྱི་རྣལ་འབྱོར་བསྟན་པ།
ཐུན་མཚམས་ཀྱི་སྤྱོད༷་ལ༷མ་ཀུ༷ན་དུ༷་མཉམ་བཞག་ལ་ལྷའི་དཀྱིལ་འཁོར་བསྒོམ་པ་ལྟར་རྗེས་ཐོབ་ཏུ་ཡང་སྟོ༷ང་གས༷ལ་སྒྱུ༷་མ༷འི་ཚུལ༷། སྣང༷་ད༷ང་གྲག༷ས་པ༷་ཐམ༷ས་ཅད༷་ལྷ༷་ད༷ང་སྔག༷ས། སེམས་ཀྱི་དྲན་རིག་ཐམས་ཅད་རང་བྱུང་ཡེ་ཤེས་ཤར་གྲོལ་འཛིན་མེད་ཆེན་པོར་ཕྱམ་ཕྱམ་བཞག་པ་སྟེ། དྲན༷་ད༷ང་སེམ༷ས་པ༷་ཐམ༷ས་ཅད༷་ཡེ༷་ཤེ༷ས་སུ༷་བཞག་ཅིང༌། ཐ་མལ་གྱི་སྣང་བ་དང་ཆགས་སྡང་ཉོན་མོངས་ཀྱི་དབང་དུ་མ་ཤོར་བར་སྐད༷་ཅིག༷་སྐད༷་ཅིག་ཙམ་ཡང་མ༷་ཡེ༷ངས་ཤེ༷ས་པ༷ར་བྱའོ༷། །
གསུམ་པ་གནས་སྐབས་སྒྲུབ་ཚུལ་ངེས་པས་དོན་བསྡུ་བ་ལ་གསུམ། དང་པོ་རྩ་བ་དམ་ཚིག་བསྟན་པ།
གྲོགས་རྩ༷་བ༷་ཡན༷་ལ༷ག་ད༷མ་ཚིག༷་གཙང༷་མ༷་བསྲུང༷༌། དེ་ཡང༌། ཤེས༷་ད༷ང་མི༷་སྤང༷་སྤྱད༷་ད༷ང་དང༷་དུ༷་བླང༷༌། །བསྒྲུབ༷་པ༷ར་བྱ༷་བ༷འི་དམ༷་ཚིག༷་ལྔ༷་ལྔ༷་སྟེ། །ཡན་ལག་དམ་ཚིག་ཉི༷་ཤུ༷་རྩ༷་ལྔ༷་མདོ༷ར་བསྡུ༷ས་སྐུ༷་གསུ༷ང་ཐུག༷ས་ཀྱི་དམ་ཚིག་གསུམ་སྟེ། དེ༷་ཡ༷ང་ར༷ང་སེམ༷ས་རྣམ༷་དག་ཚུལ་ལ༷་བསླབ༷་པ་སྟེ་མདོར་ན་རང་སེམས་དྲི་མས་གཙང་བའོ། །
གཉིས་པ་གྲོགས་ཚོགས་མཆོད་སོགས་བསྟན་པ།
བསྐང་བའི་དུས་ལ་དྲུག་ནི། ཉ༷་ད༷ང་གན༷མ་སྟོང༷་ཚེ༷ས་བརྒྱད༷་ཉི༷་ཤུ༷་དགུ༷། །ཚེ༷ས་བཅུ༷་ཡ༷ར་ངོ་མར༷་ངོའི༷་ཉིན༷་ད༷ང་མཚ༷ན། །ཕྱིར་མཁའ་འགྲོ་རྒྱུ་ཞིང་ནང་དུ་རྩ་རླུང་ཁྱད་པར་ཅན་འདུ་བས་ཉེ་བའི་འདུ་བ་ཞེས་བྱ། ཁྱད་པར་ཡར་མར་གྱིས་ཚེས་བཅུ་ལ་བསྙེན༷་སྒྲུབ༷་ཚོ༷གས་མཆོ༷ད་བསྐང༷་བཤ༷གས་འབ༷ད་པ༷ར་བྱ༷། དེས་ཟླ་བ་དེའི་རིང་ལ་ཉམས་པ་ཐམས་ཅད་སོས་པ་དང་དངོས་གྲུབ་མྱུར་དུ་འགྲུབ་བོ། །
གསུམ་པ་ཟབ་དོན་སྙིང་པོ་བསྟན་པ།
ཡོན་ཏན་མངོན་དུ་བྱེད་ཚུལ། རླུང༷་སེ༷མས་རྩ༷་ད༷ང་ཐིག༷་ལེ༷འི་རྣལ༷་འབྱོར༷་འཁོར་ལོ་བཞི་ཡི་མན་ངག་སོ༷གས། རྫོགས་རིམ་ཡ༷ང་ཟ༷བ་གན༷ད་ལ༷་ན༷ན་ཏན༷་སྙིང༷་པོ༷ར་བྱ༷། བསྡུ་ན་བསྐྱེད་རིམ་བསྡུས་པ་གཞིའི་ཀུན་བཟང་ཡབ་ཡུམ་དང༌། རྫོགས་རིམ་བསྡུས་པར་སྙིང་གར་འོད་ལྔའི་ཐིག་ལེ་ལ་སེམས་འཛིན་པ་སོགས་བདེ༷་གས༷ལ་མི༷་རྟོག༷་ཟུ༷ང་དུ་འཇུ༷ག་པའི་ལ༷མ་བསྒོམ༷ས་པ༷ས། རྡོ༷་རྗེ༷་འཛི༷ན་པ༷་དེ་ནི་ཚེ༷་འདི༷ར་རྫོག༷ས་སང༷ས་རྒྱའོ༷། །
དོན་གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་བསྔོ་བ།
དེ༷་ལྟར༷་ར༷བ་གས༷ང་བླ་མེ༷ད་སྙིང༷་པོ༷་འདི༷ས། །རང་བཞིན་ལྷུན་གྲུབ་ཧེ༷་རུ༷་ཀ༷་དཔ༷ལ་གྲོང༷་དུ༷་ཉེར༷་འཚོ༷་ཞི༷ང༌། འགྲོ༷་ཀུ༷ན་ལ༷ས་ད༷ང་ཉོན༷་མོ༷ངས་སྲིད༷་པ༷་འདི༷ར། །དུབ༷་པ༷འི་སེམ༷ས་ཉིད༷་དེ༷་རི༷ང་ང༷ལ་སོ༷ས་ཤི༷ག །
གཉིས་པ་ལེའུའི་མཚན།
རྫོག༷ས་པ༷་ཆེན་པོ༷་སེམ༷ས་ཉིད༷་ང༷ལ་གསོ༷་ལ༷ས། བསྐྱེད༷་རྫོག༷ས་ཟུ༷ང་དུ༷་འཇུ༷ག་པའི༷་ལེའུ༷་སྟེ༷་དགུ་པའོ༷།། །།
༈ བཅུ་པ་གནས་ལུགས་གཞིའི་རང་བཞིན་མཐའ་བྲལ་རྫོགས་པ་ཆེན་པོ་དོན་གྱི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། །དང་པོ་ནི།
ཆོས་ཐམས་ཅད་ཀྱི་རང་བཞིན་གཉུག་མ་ལྷན་ཅིག་སྐྱེས་པའི་ཡེ་ཤེས་གདོད་མ་ནས་ངོ་བོ་ཉིད་མེད་པ། ཆོས་ཀུན་གྱི་སྙིང་པོའི་བསྟན་པ་ལ་གོང་དུ་སྨོས་པའི་ཚུལ་དེ༷་ལྟར༷་བསྐྱེད༷་རྫོག༷ས་ཟུ༷ང་འབྲེལ༷་རྣལ༷་འབྱོར༷་པ༷ས། ཆོ༷ས་རྣམ༷ས་མ༷་སྐྱེས༷་སྟོང༷་པའི༷་ཚུལ༷་ལ༷་འཇུག༷་སྟེ། དེའང་ཕྱི་དོན་དུ་ཞེན་པ་རང་སེམས་སུ་ཤེས་པའམ་ལྷ་དང་གཞལ་ཡས་ཁང་དུ་ཤེས་པས་སྤོང༌། དེ་ཡང་སྐྱེ་མེད་དུ་ཤེས་པས་གཉེན་པོ་ཉིད་ཀྱང་ངོ་བོ་མེད་པས་ཆོས་ཐམས་ཅད་ཀྱི་རང་བཞིན་ལ་འཇུག་གོ །
གཉིས་པ་ལེའུ་དངོས་ཀྱི་དོན་ལ་གསུམ། གནས་ལུགས་དོན་གྱི་རང་བཞིན་མདོར་བསྟན་པ། གཉིས་མེད་མཐའ་བྲལ་ཆེན་པོའི་ངོ་བོ་རྒྱས་པར་བཤད་པ། གཟུང་འཛིན་ཡེ་སྟོང་རྩ་བྲལ་དུ་དོན་བསྡུའོ། །དང་པོ་གནས་ལུགས་དོན་གྱི་རང་བཞིན་མདོར་བསྟན་པ་ནི༑
དེ༷་ཡ༷ང་སྣང༷་སྲིད༷་འཁོ༷ར་འད༷ས་ཆོ༷ས་རྣམ༷ས་ཀུན་ཡེ༷་ན༷ས་ཆོས་དང་གང་ཟག་གི་བད༷ག་མེད༷་ཅིང་སྤྲོས༷་ད༷ང་བྲལ༷་བ༷་ལ༷། དེ་ལྟར་མ་ཤེས་པའམ་མ༷་རི༷ག་པས་ང་དང་ང་ཡིར་འཛི༷ན་པ༷ས་རྨི་ལམ་དང་འདྲ་བའི་སྲིད༷་པ༷་འདི༷ར་འཁྱ༷མས་ཏེ༷་འཁོ༷ར་འད༷ས་བདེ༷་སྡུག༷་སོགས་སྣ༷་ཚོ༷གས་སྣང༷་མོ༷ད་ཀྱ༵ང༌། སྣང༷་བའི་དུས༷་ཉིད༷་ན༷ས་ར༷ང་བཞི༷ན་མ་གྲུབ༷་པས་སྟོང༷་པའི༷་ང༷ང༌། དཔེ་སྒྱུ༷་མ༷འམ་རྨི༷་ལ༷མ་དང་འདྲ༷་བ༷ར་མཁྱེན༷་པ༷ར་མཛོ༷ད། དེའང་འཇམ་དཔལ་རྣམ་པར་རོལ་པ་ལས། ཕྱི་རོལ་གྱི་ཡུལ་རྣམས་སེམས་སམ། རྟོག་པའི་བག་ཆགས་ཀྱི་སྣང་བའི་ཚུལ། ཝཱ་རཱ་ཎ་སཱི་ན་བྲམ་ཟེ་མེ་སྦྱིན་གྱིས་ལུས་སྟག་ཏུ་བསྒོམས་པས། གྲོང་ཁྱེར་པས་དེར་མཐོང་སྟེ་བྲོས་པས་གྲོང་ཁྱེར་སྟོང་པ་དང༌། ཟད་པར་དང་མི་སྡུག་པ་སོགས་བསྒོམས་པས་དེ་དང་དེར་འཕྲལ་དུ་སྣང་བ་ཡིན་ན། ཐོག་མེད་བག་ཆགས་ཀྱི་ལྟ་ཅི་སྨོས། སྣང་བ་ཐམས་ཅད་མ་ངེས་ཏེ། ལ་ལའི་སྣང་བ་ལ་ལའི་མུན་པ་སོགས་ངེས་པ་མེད་པའི་ཕྱིར་བག་ཆགས་ཀྱིས་དབང་གིས་གང་ལྟར་ཡང་སྣང་བ་ཡིན་ནོ་གསུངས། གཞན་ཡང་མི་གཅིག་ལའང་དགྲ་གཉེན་སོགས་སུ་མཐོང་བ་དང༌། ཆུ་གཅིག་ཉིད་རླུང་གིས་དབའ་རླབས་མང་པོར་སྣང་བ་དང༌། མར་མེ་གཅིག་ཉིད་མིག་བཙིར་{རྩིར}བས་གཉིས་སུ་སྣང་བ་དང༌། ས་ར་ཧ་གཅིག་ཉིད་བཟང་ངན་གཉིས་སུ་མཐོང་བ་ལྟར། ཆོས་ཐམས་ཅད་དོན་ལ་གཉིས་སུ་མེད་པ་ལ་གཉིས་སུ་འཛིན་པས་བསླད་པ་དེ་དང་འདྲའོ་གསུངས།
གཉིས་པ་གཉིས་མེད་མཐའ་བྲལ་ཆེན་པོའི་ངོ་བོ་རྒྱས་པར་བཤད་པ་ལ་གཉིས། ཕྱི་ཡུལ་སྣང་སྐྱེ་མེད་སྟོང་པའི་གཟུགས་བརྙན་དུ་ཐག་བཅད་པ། ནང་འཛིན་རྟོག་སྟོང་ཉིད་རྩལ་བྲལ་དུ་ལ་ཟླ་བའོ། །དང་པོ་ཕྱི་ཡུལ་སྣང་སྐྱེ་མེད་སྟོང་པའི་གཟུགས་བརྙན་དུ་ཐག་བཅད་པ་ལ་དྲུགདང་པོ་ཡུལ་སྣང་སྟོང་པའི་རང་གཟུགས་སུ་བསྟན་པ།
འདི༷་ལྟར༷་ཕྱི་རོ༷ལ་རི་ལ་སོགས་པའི་སྣང༷་བ༷འི་དངོ༷ས་པོ༷་ཀུན། རང་གི་སེམ༷ས་ལ༷་སྣང༷་ཡ༷ང་སྣང་ཡུལ་རི་སོགས་སེམ༷ས་སུ༷་གྲུ༷བ་པ༷་མེ༷ད་དེ་རང་སེམས་ཀྱི་རྗེས་སུ་འགྲོ་ལྡོག་མི་བྱེད་ཅིང་ཁ་དོག་དང་དབྱིབས་སུ་སྣང་བའི་ཕྱིར། འོན་ཀྱང་སེམ༷ས་ལ༷ས་གཞ༷ན་དུ༷འང་དངོས་པོར་གྲུབ༷་པ༷་འག༷འ་མེ༷ད་དེ༷། ཐོག་མེད་ནས་གོམས་པའི་བག༷་ཆ༷གས་དབ༷ང་གི༷ས་གཟུང༷་འཛི༷ན་གཉིས༷་སུ་སྐྲ་ཤད་ལྟར་སྣང༷་ཡ༷ང་སྣང༷་དུས༷་ཉིད༷་ན༷ས་གཟུ༷ང་འཛི༷ན་གཉིས༷་མེ༷ད་པ༷། འདིར་གཟུང་བ་ནི་གཟུང་ཡུལ་ལས་སྐད་ཅིག་དང་པོར་སྐྱེས་པའི་རྟོག་པ་སྟེ་སེམས་ཉིད་གཟུང་བར་སྐྱེས་པ་ཅན་དང༌། འཛིན་པ་ནི་རྗེས་ལས་སྐྱེས་ཀྱི་དཔྱོད་པ་སེམས་ལས་བྱུང་བ་རྣམས་སོ། །ཁ་ཅིག་རི་སོགས་གཟུང་བ་དང༌། ཤེས་པ་འཛིན་པར་སྨྲ་བ་ནི་མ་ཡིན་ཏེ། དེ་ལྟར་འཕགས་པ་ལ་གཟུང་འཛིན་སྣང་བའམ། ཡང་ན་ཡུལ་སྣང་སྒྱུ་མ་ལྟ་བུ་མི་སྣང་བ་དང༌། སངས་རྒྱས་ཀྱི་ཇི་སྙེད་མཁྱེན་པའི་ཡེ་ཤེས་མི་འཐད་པ་སོགས་སྐྱོན་མང་ངོ། །བཞི༷ན་དང་མེ༷་ལོ༷ང་ན༷ང་གི༷་གཟུ༷གས་བཞི༷ན་ནོ༷། །
གཉིས་པ་དེ་ཉིད་སེམས་དང་གཞན་དངོས་སུ་མ་གྲུབ་པ། །
མེ་ལོང་གི་ནང་དེ༷ར་ནི༷་བྱད༷་ཉི༷ད་སྣ༷ང་ཡ༷ང་མ༷་གྲུབ༷་ལ༷། བྱད༷་ལ༷ས་གཞ༷ན་གྱི༷་རྣམ༷་པ༷་བཏོ༷ད་བྱེ༷ད་མེ༷ད། །མེ༷ད་བཞི༷ན་གཉི༷ས་སུ༷་སྣ༷ང་བ༷་མངོ༷ན་སུམ༷་ལྟར། །སྣ༷་ཚོག༷ས་ཆོས༷་རྣམ༷ས་དེ༷་བཞི༷ན་ཤེས༷་པ༷ར་བྱ༷། །
གསུམ་པ་སྣང་དུས་མཐའ་བྲལ་བརྗོད་མེད་དུ་བསྟན་པ།
མ༷་བརྟག༷ས་ན་བདེན་བདེན་ལྟར་སྣང་བས་ཉམ༷ས་དག༷འ་ཡང་རིགས་པས་བརྟགས༷་ན༷་ཡུལ་སེམས་གཉིས་ཀ་མ་གྲུབ་པས་ངོ༷ས་བཟུ༷ང་མེད༷། ཤིན༷་ཏུ༷་བརྟག༷ས་ན༷་སྨྲ༷་བས༷མ་བརྗོད༷་ལ༷ས་འད༷ས། །ཡོ༷ད་མེ༷ད་མི༷་དམི༷གས་མཐ༷འ་བྲལ༷་མ༷་བྲལ༷་མེ༷ད། །
བཞི་པ་སྐྱེ་སོགས་སྐྱེ་མེད་སྒྱུ་མ་ལྟར་བསྟན་པ།
སྒྱུ་མ༷འི་ཚུལ༷་དུ༷་སྐྱེ༷་སོག༷ས་སྣང༷་ན༷་ཡང༷༌། །སྣང༷་དུས༷་ཉིད༷་ན༷ས་སྐྱེ༷་སོག༷ས་ར༷ང་བཞི༷ན་མེ༷ད། །སྨིག༷་རྒྱུའི༷་ཆུ༷་ད༷ང་རྫི༷ང་བུའི༷་ཟླ༷་གཟུ༷གས་བཞི༷ན། །
ལྔ་པ་ཡུལ་སྣང་སེམས་ཀྱི་བག་ཆགས་སུ་བསྟན་པ།
ཁྱད༷་པ༷ར་མ༷་ད༷ག་འ༷གྲོ་དྲུག༷་སྣ༷ང་བ༷་འ༷དི། །མེ༷ད་བཞི༷ན་སྣ༷ང་ལ༷་བ༷ག་ཆ༷གས་འ༷ཁྲུལ་པ༷འི་གཟུག༷ས། །རབ༷་རི༷བ་ཅ༷ན་ལ༷་སྐྲ༷་ཤད༷་སྣང༷་བ༷་བ༷ཞིན། །དེ༷་བས༷ལ་འདོ༷ད་པ༷ས་བ༷ད་ཀ༷ན་སྦྱོང༷་བ༷་ལྟ༷ར། །འཁྲུལ༷་སྣང༷་ད༷ག་འདོ༷ད་མ༷་རིག༷་ལི༷ང་ཏོག༷་བས༷ལ། །
དྲུག་པ་འཁྲུལ་སྣང་གཞི་མེད་རྩ་བྲལ་དུ་སྦྱང་བར་བསྟན་པ།
དེ༷་ཡི༷་གཉེན༷་པོར་རི༷ག་པ༷འི་ཡེ༷་ཤེས༷་ཀྱིས༷། །འཁོ༷ར་བ༷འི་བ༷ག་ཆ༷གས་སྟོང༷་པ༷ར་ལ༷་བཟླ༷་ཞི༷ང༌། །མ་དྲོས་པས་ཞུས་པའི་མདོ་ལས༑ གང་ཞིག་རྐྱེན་ལས་སྐྱེས་པ་དེ་མ་སྐྱེས། །ཞེས་སོགས་གསུངས། སྟོང༷་པ༷འི་ར༷ང་བཞི༷ན་སྣ༷ང་བ༷་ཐ༷ག་བཅད༷་དེ༷་གཟུགས་སྟོང་པ། སྟོང་པ་ཉིད་གཟུགས་སོགས་བཞིན་སྣ༷ང་སྟོང༷་གཉི༷ས་མེ༷ད་པའི་བདེ༷ན་པ༷་གཉི༷ས་ཀྱི་དོ༷ན་ཤེ༷ས་པས། རྟག་ཆད་འཁོར་འདས་ཀྱི་མཐ༷འ་གཉིས༷་གན༷ས་བས༷ལ་དབུ༷་མ༷ར་བསླ༷བ་པ༷་ཡི༷ས། སྲིད༷་ཞི༷་མི༷་གན༷ས་ན༷མ་མཁའི༷་ང༷ང་དུ༷་གྲོལ༷། །ཆོས་ཐམས་ཅད་འབྱུང་བ་མེད་པའི་མདོ་ལས། འདོད་ཆགས་མི་དམིགས་དེ་བཞིན་ཞེ་སྡང་དང༌། །གཏི་མུག་འདི་ལ་ནམ་ཡང་མི་དམིགས་ཏེ། །ཆོས་རྣམས་ཀུན་དང་ནམ་མཁའ་འདྲའོ་ཞེས། །དེ་ལྟར་གང་ཤེས་དེ་ནི་རྒྱལ་བར་འགྱུར། །འདི༷་ནི༵་ངེ༷ས་དོ༷ན་སྙིང༷་པོའི༷་དམ་པ༷་སྟེ༷། །ར༷ང་བཞི༷ན་རྫོག༷ས་པ༷་ཆེ༷ན་པོ༷འི་ཆེ༷ན་པོ༷འི་གན༷ས་ལུ༷གས་ཡི༷ན། །
གཉིས་པ་ནང་འཛིན་རྟོག་སྟོང་ཉིད་རྩ་བྲལ་དུ་ལ་ཟློ་བ་ལ་དོན་བཅོ་ལྔ་སྟེ། དང་པོ་སེམས་ཀྱི་རྩ་བ་བཅད་པའི་འཐད་པ་དགོད་པ།
ཕར་མ་ཞེན་ན་ཚུར་མི་གོས་པའི་ཕྱིར།སྣ༷ང་བ༷འི་དངོ༷ས་ཀྱིས༷་ཕ༷ན་གནོ༷ད་གཉིས༷་སུ༷་མེ༷ད་དེ་འབྲེལ་བ་མ་གྲུབ་པའི་ཕྱིར། དེ༷ར་བདེན་པར་འཛི༷ན་ཅིང་ཞེན༷་པ༷ས་སྲིད༷་པ༷ར་འཆི༷ང་བ༷ས་ན༷། ཡུལ་སྣ༷་ཚོ༷གས་སྣང༷་བ་ལ༷་བདེན་བརྫུན་སོགས་བརྟག༷་དཔྱ༷ད་མི༷་དགོ༷ས་ཀྱི༷། ནང་འཛི༷ན་པ༷འི་སེམ༷ས་ཀྱི༷་གཞིའམ་རྩ༷་བ༷་བཅད༷་པ༷ར་མཛོ༷ད༑ དོ་ཧ་ལས། གང་ལ་ཞེན་པ་ཡོད་ན་དེ་ཡང་ཐོང༌། །རྟོགས་པར་གྱུར་ན་ཐམས་ཅད་དེ་ཡིན་པས། །དེ་ལས་གཞན་དུ་སུས་ཀྱང་ཤེས་མི་འགྱུར། །ཀློག་པ་དེ་ཡིན་འཛིན་དང་བསྒོམ་པའང་དེ། །བསྟན་བཅོས་སྙིང་ལ་འཆང་བའང་དེ་ཡིན་ནོ། །ཞེས་དང༌། དཀོན་བརྩེགས་ལས། ཁྱི་ལ་རྡོ་འཕང་གི་དཔེས། ཡུལ་གཟུགས་སོགས་རེ་རེ་ལ་ཕར་རྟོག་དཔྱོད་ཀྱིས་རང་བཞིན་མེད་པ་དང༌། མི་རྟག་སོགས་ཤེས་ཀྱང་དེས་གཉེན་པོ་མི་ནུས་ཤིང༌། སེངྒེ་ལ་རྡོ་འཕང་བའི་དཔེས་ནང་སེམས་ལ་དངོས་པོ་མེད་པར་ཤེས་ན་གྲོལ་བར་གསུངས་ཏེ། སེངྒེ་མི་ལ་ཟ་བ་ལྟར༑ དགེ་སློང་རྣལ་འབྱོར་སྤྱོད་པ་ཡིས། །ཕྱི་རོལ་འདོད་ཡོན་མཐོང་གྱུར་ན། །སེམས་ལས་བྱུང་བ་ཤེས་ནས་ནི། །སེམས་ཉིད་སྟོང་པར་ཤེས་པ་ཡིས། །དེས་ནི་རྣལ་འབྱོར་གྲོལ་བར་འགྱུར། །ཞེས་སོ། །
གཉིས་པ་གཞི་མེད་སྟོང་པ་ཆེན་པོར་བསྟན་པ།
སེ༷མས་ནི༷་སྣ༷ང་ལ༷་ར༷ང་བཞི༷ན་འག༷འ་མེ༷ད་དེ༷། །བཙལ༷་བ༷ས་མི༷་རྙེད༷་བལྟས༷་པ༷ས་མཐོ༷ང་བ༷་མེ༷ད། །ཁ༷་དོ༷ག་དབྱི༷བས་མེད༷་ངོ༷་བོ༷་ངོ༷ས་བཟུང༷་མེད༷། །ཕྱི་ད༷ང་ན༷ང་མེ༷ད་དུས༷་གསུམ༷་སྐྱེ༷་འགག་མེ༷ད། །ཕྱོག༷ས་ད༷ང་རི༷ས་མེ༷ད་གཞི༷་རྩ༷་དངོ༷ས་པོ༷་མེད། །འདི༷་ཞེ༷ས་མི༷་མཚོ༷ན་བས༷མ་ཡུ༷ལ་འད༷ས་པའི༷་སེམ༷ས། །
གསུམ་པ་དུས་གསུམ་དུས་མེད་ཆེན་པོར་བསྟན་པ།
དུས་གསུམ་དུ་འཆར་འཆར་འདྲ་ཡང་འདས་པའི་སེམས་འགག༷ས་པ༷་མི་དམི༷གས་མ་འོངས་པ་མ༷་སྐྱེས༷་ཕྱོག༷ས་ན༷་མེ༷ད། ད༷་ལྟར༷་མི༷་གན༷ས་ཏེ་སེམས་ལ་སྐྱེ་འགག་གནས་གསུམ་གྱི་ཆ་མེད་ཅིང༌། མེད་པའང་མ་གྲུབ་པས། ར༷ང་བཞི༷ན་མཉ༷མ་པ༷འི་ངང༷་དུ་བཞག་པ་ཉིད་དོ། །བལྟ་ས་དང་ལྟ་མཁན་གཉིས་སུ་མ་གྲུབ་པའི་ཕྱིར་སེམ༷ས་ཀྱིས༷་སེམ༷ས་མ༷་ཚོ༷ལ་བ༷ར་ད༷ལ་དུ༷་ཆུག༷
བཞི་པ་སྔ་ཕྱི་རིས་མེད་ཆེན་པོར་བསྟན་པ།
སེམས་འཕྲོ་དུས་ཉིད་ནས། དག༷ག་སྒྲུབ༷་དྲན༷་རི༷ག་སྐད༷་ཅིག༷་ཡི༷ད་ཀྱི༷་ཡུ༷ལ། །སྣང༷་ཙ༷མ་ཉིད༷་ནས༷་ཕྱི༷་དང་ན༷ང་གང་དུ་བཙལ༷་ནའ༷ང་མེ༷ད་དེ། བཙལ༷་བྱའི༷་དོ༷ན་གྱིས༷་ཚོལ༷་མཁ༷ན་བྱས༷་པ༷ས་བསླད༷། །ར༷ང་གི༷ས་ར༷ང་བཙལ༷་ནམ༷་ཡ༷ང་རྙེད༷་མི༷་འགྱུར༷། །ངེས་པ་བརྟགས་ན་རང་གང་ཡང་མེད་དེ་གང་དུའང་དམིགས་པ་ཐམས་ཅད་ཉེ་བར་ཞི་བའི་ཕྱིར་རོ། །
ལྔ་པ་གདོད་ནས་རྣམ་དག་ཆེན་པོར་བསྟན་པ།
དེ་ལྟའི་དོན་དེ། ཡེ༷་ན༷ས་སྐྱེ༷་མེ༷ད་ར༷ང་བཞི༷ན་གཉུག༷་མ༷འི་དོ༷ན། །མི༷་གནས་འག༷ག་པ༷་མེ༷ད་པ༷འི་སེམ༷ས་ཉིད༷་ནི༷། །དུས༷་གསུམ༷་གཞི༷་རྩ༷་མེ༷ད་པ༷ས་སྟོང༷་པའི༷་ང༷ང༌། །སྣ༷་ཚོག༷ས་འཆར༷་གཞི་མ༷་འག༷གས་སྣང༷་བ༷་ལ༷། །བརྟགས་ན་དངོ༷ས་པོ༷་མཚ༷ན་མ༷་མེད༷་པ༷ས་རྟ༷ག་པ༷་མེད༷། རིག་ཙམ་དུ་ར༷ང་ཤར༷་འག༷ག་པ༷་མེ༷ད་པ༷ས་ཆད༷་པ༷་མེ༷ད། གཉི༷ས་དང༷་གཉིས༷་མེ༷ད་མེད་པ༷ས་བརྗོད༷་པ༷ས་བརྗོད༷་དུ༷་མེད༷། ཕུང་གསུམ་མིན་པས་འདི༷་ཞེ༷ས་གྲུབ༷་པ༷་མི༷ན་པ༷ས་ངོ༷ས་བཟུ༷ང་མེ༷ད། མཐའ་ཡིས་མ་གོས་པའི་ཡེ་ཤེས་ར༷ང་བཞི༷ན་གདོ༷ད་ན༷ས་ད༷ག་པ༷ར་ཤེ༷ས་པ༷ར་བྱ༷།
དྲུག་པ་བརྟག་དཔྱད་གཉིས་མེད་ཆེན་པོར་བསྟན་པ།
བརྟག༷ས་པ༷ས་མེ༷ད་ལྟར༷་མ༷་བརྟག༷ས་དུས༷་ན༷འང་མེ༷ད། །རང༷་བཞི༷ན་གཉིས༷་མེ༷ད་གདོ༷ད་མ༷འི་ངོ༷་བོ༷་ལ༷། །བཟ༷ང་ང༷ན་བླ༷ང་དོ༷ར་རེ༷་དོ༷གས་མི༷་དམི༷གས་པ༷ས། །བརྟག༷་དང་དཔྱད༷་པ༷ས་འདི༷་ལ༷་ཅི༷་བྱར༷་ཡོ༷ད། །དུས༷་གསུ༷མ་ཡི༷ད་ཀྱི༷ས་ཚོལ༷་ཁྲོ༷་མ༷་བྱེད༷་ཞོག༷ །དོ་ཧ་ལས། གླང་ཆེན་ལོན་ནས་སེམས་ཚགས་ཆུད་པ་ན། །དེར་ནི་འགྲོ་འོང་བཅད་ནས་དལ་བ་སྟེ། །འདི་ལྟར་རྟོགས་ན་སུ་ལའང་འདྲི་ས་མེད༑ ༑མཁས་པ་ངོ་ཚ་མེད་པས་དེ་མ་རྟོགས། །ཞེས་དང༌། སེམས་ཀྱི་གླང་པོ་ཆེ་ནི་ཡན་དུ་ཆུག ༑དེ་ཉིད་ཀྱིས་ནི་བདག་ཉིད་ལ་དྲིས་ཤིག །ཅེས་གསུངས།
བདུན་པ་གྲུབ་མཐའི་ཡུལ་འདས་ཆེན་པོར་བསྟན་པ།
ལང་གཤེགས་ལས། བྱིས་པ་ངན་པ་རྟོག་གེ་བ། །རོ་དང་འདྲ་བས་དེ་དག་བརྟག །ཅེས་གསུངས་པས། རྟོག༷་གེ༷་སྤྲོས༷་པའི༷་སྤུན༷་པ༷ས་བསྐྱོད༷་པ༷འི་སེམ༷ས་རྣ༷མ་གཡེ༷ང་རླུང༷་ལྟར༷་གཡོ༷་བ༷ས་མི༷་རྟོ༷གས་ཀྱི༷། ནམ་མཁའ་རིན་པོ་ཆེའི་མདོ་དང༌༑ གཤེད་དམར་རྒྱུད་དང༌། བྱམས་ཆོས་ལས། འདི་ལ་བསལ་བྱ་སོགས། བསལ༷་བཞག༷་འགྲོ༷་འོ༷ང་མེ༷ད་པ༷འི་བྱང༷་ཆུབ༷་སེམ༷ས་ཏེ་དྲི་མ་ཡེ་ནས་མེད་པས་བྱང༌། ཡོན་ཏན་ཡེ་ནས་རྫོགས་པས་ཆུབ། འཆར་ཚུལ་ཅིར་ཡང་མ་འགགས་པས་སེམས་ཉིད་སྐུ་གསུམ་ཡེ་ནས་ལྷུན་གྱིས་གྲུབ་པས༑ ཀུན༷་བྱེད༷་ཡེ༷་ཤེ༷ས་དྲི༷་མེ༷ད་ངོ༷་བོ༷་ཉིད༷། །ཇི༷་བཞི༷ན་བཞ༷ག་པ༷ས་དེ༷་བཞི༷ན་མཐོ༷ང་བ༷་ཡིན༷། །དེ་ཡང་གནད་མཐོང་གྲོལ་བ་ནི་ཡུལ་སྤངས་པ་ལ་མི་ལྟོས་ཏེ། སྣང་ཙམ་གྱིས་མི་འཆིང་བས་ཞེན་པ་སྤང་དགོས་ཏེ། ཏི་ལི་པས། བུ་སྣང་བས་མི་འཆིང་ཞེན་པས་འཆིང༌། །ཞེན་པ་ཆོད་ཅིག་ན་རོ་པ། །ཞེས་དང༌། དོ་ཧ་ལས། གལ་ཏེ་ཡིད་དུ་འོང་ངོ་སྙམ་པའི་སེམས། །སྙིང་ལ་འབབ་ཅིང་གཅེས་པར་བྱས་ན་ནི། །ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། །ནམ་ཡང་སྡུག་བསྔལ་འགའ་ཞིག་བསྐྱེད་པར་ཟད། །ཅེས་སོ། །དེས་ན་རང་སེམས་སྐྱེ་མེད་དུ་དང་པོ་རྟོགས་པར་བྱ་བ་ཙམ་ལས། དུས་ཐམས་ཅད་དུ་རྟོག་དཔྱོད་ཀྱི་སྤྲོས་པས་བསླད་པར་མི་བྱ་སྟེ༑ ཀུན་བྱེད་ལས། རང་བཞིན་མ་བཅོས་ནམ་མཁའ་ལྟ་བུ་ལ། །བརྟག་དང་དཔྱད་པ་མང་པོས་ཅི་ཞིག་བྱ། །ཞེས་དང༌། ཆོས་ཀྱི་རྒྱལ་པོའི་མདོར། མི་ལ་དུག་མདའ་ཕོག་པའི་དཔེས་གཏན་ཚིགས་མང་པོ་ལ་རྟོག་དཔྱོད་བྱས་པས། སེམས་རྟོག་པའི་དབང་དུ་སོང་བས་ཉོན་མོངས་པས་འཆིང་ལ། དེ་བས་རྣམ་པར་མི་རྟོག་པའི་སེམས་ལ་གནས་པར་བྱའོ། །ཞེས་དང༌༑ དགོངས་འགྲེལ་ལས། སོ་སོར་རང་རིག་མཚན་ཉིད་སྤྱོད་ཡུལ་ནི། །བརྗོད་དུ་མེད་ཅིང་ཐ་སྙད་ཡོངས་ཆད་པས། །རྩོད་དང་བྲལ་བ་དོན་དམ་ཆོས་ཡིན་ཏེ། །དེ་ནི་རྟོག་གེའི་ཡུལ་ལས་འདས་པའོ། །ཞེས་སོ། །དེའང་ཚིག་ཙམ་གྱིས་མི་ཕན་ཏེ། ཕལ་ཆེན་ལས། དཔེར་ན་འོན་པ་རོལ་མོ་མཁན། །གཞན་དག་དེ་ཡིས་དགའ་བྱེད་ཀྱང༌། །བདག་ཉིད་ཀྱིས་ནི་མི་ཐོས་པ། །མ་བསྒོམས་ཆོས་ཀྱང་དེ་བཞིན་ནོ། །ཞེས་གསུངས། དེས་ན་དོ་ཧ་ལས། གང་གིས་བླ་མའི་མན་ངག་བདུད་རྩིའི་ཆུ། །གདུང་སེལ་བསིལ་བ་ངོམས་པར་མི་འཐུང་བ། །དེ་ནི་བསྟན་བཅོས་དོན་མང་མྱ་ངན་གྱི། །ཐང་ལ་སྐོམ་པས་གདུང་སྟེ་འཆི་བར་ཟད། །ཅེས་དང༌། རྩ་བ་བྲལ་བའི་དེ་ཉིད་གང་སེམས་པ། །བླ་མའི་མན་ངག་ཐོབ་པ་དེ་ཡིས་ཆོག །ཞེས་སོ། །
བརྒྱད་པ་བློ་བྲལ་བརྗོད་མེད་ཆེན་པོར་བསྟན་པ།
འདི༷ར་ནི༷་སྣ༷་ཚོག༷ས་གྲུབ༷་མཐ༷འ་མ༷ང་པོ༷་ད༷ང༌༑ ༑བས༷མ་བརྗོད༷་རྟོག༷་པ༷་དུ༷་མས༷་ཅི༷་ཞིག༷་བྱ། །ངེ༷ས་པ༷འི་དོ༷ན་ལ༷་གྲུབ༷་ད༷ང་མ༷་གྲུབ༷་མེ༷ད། །མཐ༷འ་ད༷ང་དབུ༷ས་མེད༷་ཐེ༷ག་པ༷འི་རྣམ༷་དབྱེ༷་མེ༷ད། །མཁ༷འ་བཞི༷ན་རྣ༷མ་པར་ད༷ག་པས་འདི་ཞེས་རྒྱ༷་ཆ༷ད་དེའི་ཕྱོག༷ས་ལྷུང༷་བ་མེ༷ད་དེ། དེ༷་ལ༷་ཡོ༷ད་མེད༷་བློས༷་བརྟག༷ས་འཁྲུལ༷་པ༷ས་ན༷། །བརྗོ༷ད་དུ༷་མེ༷ད་ག༷ང་ཇི༷་ལྟར༷་བཤ༷ད་དུ་ཡོ༷ད། །དོ༷ན་མེ༷ད་གན༷ས་ལ༷་ར༷བ་ཏུ༷་ང༷ལ་བ༷ར་ཟ༷ད། །
དགུ་པ་བློས་བཏགས་དོན་མེད་ཆེན་པོར་བསྟན་པ།
རང་རང་གི་གྲུབ་མཐས་མཇལ་བ་ཐམས་ཅད་དཔེ་ཇི༷་ལྟར༷་མཁ༷འ་དབུས༷་དྭང༷ས་པའི༷་སྐྱེད༷་མོ༷ས་ཚ༷ལ། མེ༷་ཏོག༷་འབྲས༷་མ༷ང་འབ༷བ་ཆུས༷་བརྒྱན༷་པ༷་ཞིག༷ །མངོ༷ན་དུ་བས༷མས་ན༷ས་དེ༷་ཡི༷་རྣམ༷་དབྱེ༷་ད༷ང༌། །མཐུན༷་ཕྱོག༷ས་མི༷་མཐུན༷་ཕྱོག༷ས་ག༷ང་རྩོད༷་པ༷་བཞི༷ན། །འཁྲུལ་སྣང་གཞི་མེད་པ་ལ། གསར་དུ་སྒྲོ་བཏགས་ཤེས་བྱ་སྤྱི་བྱེ་བྲགདངོས་དངོས་མེད་སོགས་རྣམ་དབྱེ་གཞི་བཅས་ཀྱི་གྲུབ་མཐའ་འཆིང་བ་དར་གྱི་སྲིན་བུ་རང་གི་ཁ་ཆུས་འཆིང་བ་བཞིན། ངེས་ན་གཤིས་དོན་ནམ་མཁའ་འདྲ་བས་རྣམ་དབྱེ་ངོ་བོ་ཉིད་ཀྱིས་མེད་པར་རྟོགས་པར་བྱ་སྟེ། ཀུན་བྱེད་ལས། ཆོས་ཀུན་བྱང་ཆུབ་སེམས་ཡིན་དེ་དཔེ་ནི། ཀུན་དཔེ་ནམ་མཁའ་ལྟ་བུའི་རང་བཞིན་དུ། །བྱང་ཆུབ་སེམས་ཀྱི་དོན་ཡང་དེ་བཞིན་ནོ། །ཞེས་སོ། །བཅུ་པ་དམིགས་འཛིན་འཆིང་ཞེན་ཆེན་པོར་བསྟན་པ། དེས་ན་གློ་བུར་གྱི་སྒྲིབ་པའམ༑ རང་བཞིན་གྱི་སྒྲིབ་པ་ལ་སོགས་པའི་རྣམ་པ་ག༷ང་གི་ཡ༷ང་དྲི༷་མ་མེད༷་པ་སེམ༷ས་ཉིད༷་དག༷་པ༷་གཟོད་ནས་རང་བཞིན་ལྷུན་གྱིས་གྲུབ་པའི་རང་བཞིན་ལ༷། བཅོས༷་བསྒྱུར༷་དྲི༷་མ༷ས་བསྒྲིབས་པ་ནམ་ཡ༷ང་མཐོ༷ང་བ༷་མེད༷་པས། དེ༷་ལ༷་བསྐྱེད༷་ད༷ང་རྫོག༷ས་པའི་སྤྲོས་པ༷ས་ཅི༷་ཞི༷ག་བྱ༷། འཛིན་ཞེན་མེད་པའི་ད༷ང་བ༷འི་བས༷མ་གཏན༷་བློས་བྱས་ཀྱི་བསྒོམ༷ས་པ༷ས་བསླད༷་པ༷ར་ཟ༷ད།
བཅུ་གཅིག་པ་འཛིན་མེད་གནས་ལུགས་ཆེན་པོར་བསྟན་པ།
གདོད༷་ན༷ས་ར༷ང་བཞི༷ན་གྱིས་དག༷་པ༷འི་སེམ༷ས་ཉིད༷་ལ། སྤང༷་བྱ་དང་གཉེན༷་པོས་བྲལ༷་ཐོབ༷་མེ༷ད་ཀྱིས༷་དམི༷གས་གཏད༷་ཤོལ༷། ཕྱི༷་ནང༷་གཟུང༷་འཛི༷ན་མེ༷ད་ཀྱིས༷་ཆེད༷་འཛི༷ན་ཐོ༷ང༌། །ཉམས་མྱོང་ལ་འདི༷་ཞེས༷་ངོ༷ས་གཟུ༷ང་མེ༷ད་ཀྱིས༷་ཞེ༷ན་པ༷་ཆོ༷ད། འབྲས་བུ་ཐོབ༷་དང༷་མ༷་ཐོབ༷་མེ༷ད་ཀྱིས་རེ༷་དོ༷གས་སྤོང༷ས།
བཅུ་གཉིས་པ་ཤར་གྲོལ་ཆོས་སྐུའི་རོལ་པར་བསྟན་པ།
གཞི༷་གདོད་མ་ན༷ས་འཕོ༷་འགྱུར༷་མེ༷ད་པའི༷་རིག་པ༷་ལ༷། བདེ་སྡུག་སོགས་སྣ་༷ཚོགས་རྐྱེ༷ན་གྱི༷་རྣམ༷་པ༷་གློ་བུར་དུ་ཅི༷་ཤ༷ར་ཡ༷ང༌། སྐད་ཅིག་དེ་ལ་དེར་འཛིན་མེད་པར་ཤར༷་བ༷་དེ༷་ཉིད༷་རང༷་གི༷་ཐོག༷་ཏུ༷་གྲོལ༷་ཏེ། ཆུ༷་དང༷་རླབ༷ས་བཞི༷ན་དུ་ཆོ༷ས་སྐུར༷་ཕྱམ༷་གཅིག༷་གོ༷ །
བཅུ་གསུམ་པ་གང་ཤར་གཞི་མེད་ཆེན་པོར་བསྟན་པ།
དགག་སྒྲུབ་ཀྱི་བློ་རྟོག་ག༷ང་དུ༷་བལྟས༷་ཚེ༷་བལྟ་མཁ༷ན་ཁོ་རང་གི་ངོ༷་བོ༷་སྟོར༷་ཏེ། བཙལ༷་བས༷་མི༷་རྙེད༷་ཡུལ༷་ད༷ང་ཕྱོག༷ས་ན༷་མེད༷་པར་མ་ཟད། འཚོལ༷་མཁ༷ན་ཉིད༷་ཀྱང༷་མི༷་དམི༷གས་སྤྲོས༷་ད༷ང་བྲལ༷། ཚོལ་བར་བྱེད༷་པོ༷་ཤེས་པ་མི༷་གན༷ས་བཙལ་བར་བྱ༷་བའི༷་ཡུལ༷་དགག་སྒྲུབ་གྱི༷ས༷་སྟོང་༷།
བཅུ་བཞི་པ་དེ་ཉིད་རྟོགས་པའི་ཚུལ་ཆེན་བསྟན་པ།
དེ་ལྟར་རྟོགས་ན་རང་གནས་ཆོས་སྐུའི་བཙན་ས་ཟིན་ཏེ། མཁ༷འ་བཞི༷ན་དྲི༷་མེ༷ད་གདོ༷ད་མ༷འི་ང༷ང་དུ་ཕྱིན༷་པ་དེའི་ཕྱིར༑ ལྡོ༷ག་པ༷འི་གན༷ས་མེད༷་ད༷་ནི༷་གང༷་དུ་འགྲོ༷། །ཆོས་ཟད༷་པའི་སར༷་ཐུག༷་སྟེ༷་མཚན་འཛིན་གྱི་དྲི་མ་བྲལ་བ་དང་འགྲོ་འོང་མེད་པའི་དོན་རྟོགས་པས་འཁོར་བར་འོང༷་བ༷་འག༷འ་ཡ༷ང་མེ༷ད༑ སེམས་ཉིད་དབྱིངས་ཀྱི་ངང་དུ་ཕྱིན་པའི་དུས་འདི་ན། འཛིན་རྟོག་གདོད་མའི་གཞིར་དག་པས། སྒོ་གསུམ་རྩོལ་མེད་དུ་གྲོལ་བས་ཁོ་བོ་གང་ན་འདུག་པའི་དོན་མཐོང་ངམ་སྟེ་སྐལ་བ་དམན་པས་སུས༷་ཀྱང༷་མི༷་མཐོ༷ང་ཁོ༷་བོ༷་ག༷ང་ན༷་འདུག༷
བཅོ་ལྔ་པ་ཀློང་གྱུར་རྟོགས་པའི་རྩལ་ཆེན་བསྟན་པ།
དེ༷་ཉིད༷་ཤེ༷ས་ན༷་གཞ༷ན་ཞིག༷་དགོ༷ས་མི༷་འགྱུ༷ར། རྣལ་འབྱོར་པ་རྣམས་ཀྱང་ངས་ཇི་ལྟར་རྟོགས་པ་ལྟར་རྟོགས་ན་གྲོལ་བས་ན། གྲོལ༷་བ༷་རྣམ༷ས་ནི༷་ང༷་བཞི༷ན་འཁྲུལ༷་པ༷་ཆད༷། དེས་ན་ད༷་ནི༷་མི༷་འདྲི༷་སེམ༷ས་ཀྱི༷་གཞི༷་རྩ༷་སྟོར༷། སེམས་ཀྱི་གཞི་རྩ་སྟོང་པར་རྟོགས་པས་གཏད༷་མེད༷་ཇི་ལྟར་ཤར་ཡང་བདེན་མེད་འཛི༷ན་མེ༷ད་ངེ༷ས་མེ༷ད་སྣང་ལ་ངོས་བཟུང་གི་འདི༷་ཡི༷ན་མེ༷ད། བྱ་བའི་རང་བཞིན་ཁྲིགས་སུ་མེད་པས་ཕྱལ༷་བ༷་ལྷུག༷་པ༷་ཡ༷ངས་པ༷་གཏད་སོའི་ཞེན་འཛིན་ལས་འདས་པར་ཕྱམ༷་གཅི༷ག་པ༷། འདི༷་ལྟར༷་རྟོགས༷་ན༷ས་ད༷་ནི༷་སེམས་ཉིད་རང་བྱུང་གི་ཡེ་ཤེས་གཉུག་མ་དོན་གྱི་གླུ༷་ལེན༷་ཏེ༷། དྲི༷་མེ༷ད་འོ༷ད་ཟེར༷་ཤར༷་བ༷ས་བསྟན༷་ན༷ས་སོ༷ང༌། །ཞེས་གནས་ལུགས་ཡིན་མིན་ལས་འདས་པའི་ཕྱོགས་བྲལ་ཆེན་པོའི་གནད་རྟོགས་པ་ཉི་མ་ལྟར་སྣང་བ་བྱས་ཏེ་ཐར་འདོད་ཀྱི་པད་ཚལ་དུ་བསྟན་ནས་བདེ་ཆེན་ཀུན་ཏུ་བཟང་པོའི་ས་ལ་སོང་ངོ༌། །
གསུམ་པ་གཟུང་འཛིན་ཡེ་སྟོང་རྩ་བྲལ་དུ་དོན་བསྡུ་བ་ལ་བཅུ་གསུམ། དང་པོ་ཡུལ་སྣང་རང་བཞིན་སྟོང་པར་བསྟན་པ།
སྣང་སེམས་ཡེ་གྲོལ་དུ་གདམས་པ། ཀྱེ་ཧོ༷་གྲོག༷ས་ད༷ག་སྣང༷་བའི༷་ཡུལ་ལ༷་ལྟོས༷། །ཐམ༷ས་ཅད༷་མ༷་སྐྱེས༷་སྟོང༷་པ༷ར་མཉ༷མ་པ༷་ཉིད༷། །མེ༷་ལོ༷ང་གཟུག༷ས་བརྙན༷་སྣ༷་ཚོ༷གས་ཅི༷་ཤར༷་ཡ༷ང༌། །མེ༷་ལོ༷ང་ངོ༷ས་ཡི༷ན་དྭ༷ངས་པ༷ར་གཅིག༷་པ༷་བཞི༷ན༑ ༑
གཉིས་པ་སེམས་ཉིད་གཞི་མེད་རྩ་བྲལ་དུ་བསྟན་པ།
སྣང་བ། དེ༷་ཉིད༷་འབྱེད༷་པ༷འི་ཡི༷ད་ལ༷་ཚུར༷་ལྟོས༷་ད༷ང༌། །སེམ༷ས་ནི༷་མཁ༷འ་འདྲ༷་དག༷ག་སྒྲུབ༷་ཀུན༷་ད༷ང་བྲལ༷། །ལྟ་བྱེད་ཀྱི་ཤེས་པ་ཡུལ་ཐོག་ལ་གྲོལ་ཞིང༌། ཡུལ་སྣང་གི་རྣམ་པ་འཛིན་མེད་དུ་སངས་པ་ནི། མཁ༷འ་ལ༷་སྤྲིན༷་རྣམ༷ས་བྱུང༷་ན༷ས་ཞིག༷་ན༷་ཡ༷ང༌། །ནམ༷་མཁ༷འི་ཆོ༷་འཕྲུལ༷་གཉིས༷་མེ༷ད་དག༷་པ༷་བཞི༷ན། །རྣམ་པ་གཅིག་ཏུ་ན། ཆོས་ཐམས་ཅད་དང་པོ་ཡང་དབྱིངས་སྐྱེ་མེད་ལས་བྱུང༌། ད་ལྟ་ཡང་དེར་གནས་མཐར་ཡང་དེར་གྲོལ། གང་ཤར་གྱི་ཤེས་པ་དེ་ཡང༌། དང་པོ་སེམས་ཉིད་སྟོང་པའི་ངང་ལས་བྱུང༌༑ ད་ལྟ་ཡང་དེར་གནས། མཐར་ཡང་དེར་ཡལ་བ་ཞེས་ཤེས་པར་བྱའོ། །དེ་ལྟ་བུའི་རང་བཞིན་ཡེ་ནས་སངས་རྒྱས་ཡིན་པར། ཀུན་བྱེད་ལས། སེམས་ཉིད་ནམ་མཁའ་ལྟ་བུའི་རང་བཞིན་ནི། །ཡེ་ནས་སངས་རྒྱས་སྙིང་པོ་བྱང་ཆུབ་ལ། །རྩོལ་ཞིང་བསྒྲུབས་པས་སངས་རྒྱས་འགྲུབ་པ་མེད། །མ་སྐྱེས་རང་བཞིན་དག་པའི་ངང་དེར་ཞོག །ཅེས་གསུངས། དེས་ན་སེམས་ཉིད་ར༷ང་བཞིན༷་དྲི༷་མེ༷ད་གདོ༷ད་མ༷འི་སང༷ས་རྒྱས༷་ཏེ༷། མ༷་བྱ༷ས་ལྷུན༷་གྱིས༷་གྲུབ༷་པའི༷་ཆོ༷ས་ཉིད༷་དོ། །
གསུམ་པ་གཉིས་མེད་རིས་མེད་སྟོང་པར་བསྟན་པ།
ཡུལ༷་སེམ༷ས་གཉིས་ཀ་རྨི་ལམ་གྱི་ནང་ལྟར་དོན་ལ་གཉི༷ས་མེ༷ད་ཡེ༷་ན༷ས་རྣམ་པར་དག༷་པ༷་ལ༷། སྤང༷་བླང༷་གཉིས༷་སུ་བྱར་མེད༷་ཅིང་ཕྱོགས༷་རི༷ས་དང་དགག༷་སྒྲུ༷བ་མེད༷། ཡུལ་གང༷་སྣང༷་བདེ༷ན་མེད༷་ཡུལ་ཅན་གང༷་ཤར༷་སྟོང༷་པ༷་ཉིད༷་དེ། ཐ༷མས་ཅད༷་མཉམ༷་ཉིད༷་འདི་ཞེས་གཟ༷འ་གཏད༷་ཀུན༷་ད༷ང་བྲལ༷།
བཞི་པ་ཡུལ་སེམས་གཏད་མེད་ཕྱོགས་བྲལ་དུ་བསྟན་པ།
ཡུལ༷་ལ༷་གཅིག་ཏུ་ངེ༷ས་པ་མེ༷ད་པ་སྣང༷་བ༷་སྣ༷་ཚོག༷ས་པ་ལྟར༷། བློ༷་ལ༷་ཡང་གཟའ་གཏད༷་མེ༷ད་པའི་ཕྱོག༷ས་བྲལ༷་ཆེན༷་པོ༷་ཉིད༷་དུ་གྲོལ་བ་ར༷ང་བཞི༷ན་རྫོག༷ས་པ༷་ཆེན༷་པོ༷ར་ཤེས༷་པ༷ར་བྱ༷།
ལྔ་པ་ཐམས་ཅད་མཉམ་ཉིད་གཞི་རྫོགས་སུ་བསྟན་པ།
འདི༷་ལྟར༷་སྣང༷་སྲིད༷་འཁོ༷ར་འད༷ས་ཆོས༷་རྣམ༷ས་ལ༷། །མཉམ་ཉིད་ལྔར་བལྟ་སྟེ་སྔར་འད༷ས་པ༷འི་ཆོས༷་རྣམ༷ས་འགགས་པས་མི༷་དམིག༷ས་མཉམ༷་པ༷་ཉིད༷། མ༷་འོ༷ངས་ཆོས༷་རྣམ༷ས་མ༷་སྐྱེས༷་པས་ཕྱོགས་ན་མེད་པར་མཉམ༷་པ༷་ཉིད༷། ད༷་ལྟའི༷་ཕྱི་ནང་གི་ཆོས༷་རྣམ༷ས་ངོ་བོ་ངོས་བཟུང་མེད་པས་མི༷་གན༷ས་མཉམ༷་པ༷་ཉིད། དུ༷ས་གསུམ༷་དུས༷་མེ༷ད་གཞི༷་བྲལ༷་གང་དུའང་མ་གྲུབ་པར་མཉམ༷་པ༷་ཉིད༷། ཐམ༷ས་ཅད༷་ཡེ༷་ན༷ས་རྫོག༷ས་པ༷འི་ང༷ང་ཉིད༷་ཅེས་གཟོད་མ་ནས་སྐྱེས་འགག་གནས་མེད་མཉམ་པ་ཉིད་དོ༷། །
དྲུག་པ་ཕྱི་ནང་ཆོས་ཉིད་ཀུན་བཟང་དུ་བསྟན་པ།
སྣང༷་སྲིད༷་འཁོ༷ར་འ༷དས་སེམ༷ས་ཀྱི༷་གཟུ༷གས་བརྙན༷་ནམ་འཁྲུལ་པའི་བག་ཆགས་ཏེ༷། སྣང་བ་སེམས་ཀྱི་འཁྲུལ་སྣང་དུ་ཐག་བཅད། སེམ༷ས་ཀྱི༷་ར༷ང་བཞི༷ན་ཆོས༷་དབྱིང༷ས་ན༷མ་མཁ༷འ་ཆེ། །ནམ༷་མཁ༷འི་ར༷ང་བཞི༷ན་དུ༷ས་གསུ༷མ་འཕོ༷་འགྱུར༷་མེ༷ད། །འགྱུར༷་མེ༷ད་ར༷ང་བཞི༷ན་གཟོ༷ད་ན༷ས་མྱ༷་ངན་འད༷ས། །འགྱུར་བ་མེད་པའི་དོན་དེ་གཟོད་མ་ནས་ཞི་ཞིང་མྱང་འདས་ཀུན་ཏུ་བཟང་པོའི་རང་བཞིན་ཡིན་པས་གཞི༷་ན༷ས་བྱ༷ང་ཆུབ༷་ཀུན་༷ཏུ་བཟ༷ང་པོ༷་ཡི༷ན།
བདུན་པ་དབྱིངས་གཅིག་གདོད་ནས་མཁའ་མཉམ་དུ་བསྟན་པ།
ཆོས་ཐམས་ཅད་སྣང༷་ད༷ང་སྟོང༷་པ་དབྱེར༷་མེ༷ད་གདོ༷ད་མ༷འི་ང༷ང༌། གཅིག༷་ད༷ང་དུ༷་མར༷་མི༷་དམི༷གས་སྤྲོས༷་དང༷་བྲལ༷། །ནམ་མཁའ་བཞིན་དུ་ཕྱོག༷ས་ད༷ང་རིས༷་མེ༷ད་ཐ༷མས་ཅ༷ད་མཉམ༷་པ༷་ཉིད༷་དེ། མེ་ལོང་ནང་གི་གཟུགས་བརྙན་བཞིན་སྣང༷་མཉམ༷་དེ་ལ་རང་མཚན་མེད་པས་སྟོང༷་མཉམ༷། བློ་འཁྲུལ་ངོར་བདེ༷ན་མཉམ༷། གཤིས་ལ་བརྫུན༷་པ༷ར་མཉ༷མ། སྣང་ཙམ་དུ་ཡོ༷ད་མཉ༷མ་རང་བཞིན་མ་གྲུབ་པས་མེ༷ད་མཉམ༷། དོན་མཐ༷འ་ལ༷ས་འད༷ས་པ༷ར་མཉ༷མ། དབྱིང༷ས་གཅིག༷་གདོ༷ད་ན༷ས་དག༷་པའི་ང༷ང་ཉིད༷་དོ། །
བརྒྱད་པ་གཟུང་འཛིན་འབྲེལ་མེད་སྒྲོ་བཏགས་སུ་བསྟན་པ།
བློ་ཡི༷ས་བརྟག༷ས་པ༷་ཕུང་ཁམས་སོགས་ཆོས་ཐ༷མས་ཅད༷་ངོ༷་བོ༷ས་སྟོང་༷། མི༷ང་རྣམ༷ས་དོན་དེའི་ཕྱི་ནང་གང་དུའང་མེད་པས། གློ༷་བུར༷་བ་དོན་ར༷ང་མཚ༷ན་ཞེས་པའང་མིང་དང་རྟོག་པའི་རི་མོས་སྒྲོ༷་བཏག༷ས་ཉིད༷༑ ཇི་ལྟར་སྣང་དུས་ནས་བདེ༷ན་རྫུན༷་གཉིས༷་མེ༷ད་དཔྱད་ན་ཡུ༷ལ་སེམ༷ས་གཉིས་འབྲེལ༷་བ་མེད༷་དེ་གཉིས་ཀ་དོན་ལ་མ་གྲུབ་པའི་ཕྱིར། དེས་ན་ཡུལ་སེམས་གཅི༷ག་གི༷ས་གཅིག༷་ལ༷་མ༷་གོ༷ས་གཟུང༷་འཛི༷ན་མེ༷ད། དེ་ལྟར་གཟུང་འཛིན་གཉིས་མེད་ཀྱི་དོན་ལ་རྨོངས་པས་འཛིན་པ་ཐམས་ཅད་འཁྲུལ་པ་སྟེ། དེའང་བུ་ཆུང་གི་དུས་ན་དེ་ལྟ་བུའི་གྲུབ་མཐའ་དང༌། རྣམ་དབྱེ་སྒྲོ་བཏགས་པ་མེད་པ་ལས། ཕྱིས་སྒྲོ་བཏགས་གོམས་པ་ནི། གྲུབ་མཐའ་ངན་པའི་དོན་ཐོས་པ་ལས་བྱུང་སྟེ། རྣམ་ངེས་ལས། སྐྱེ་བོ་རེང་བུར་སྐྱེ་འགྱུར་ཞིང༌། །ཡོན་ཏན་ཉེས་པ་མ་མཐོང་ལ། །ཀྱེ་མ་གྲུབ་མཐའ་མི་བཟད་པའི། །གདོན་འདི་སུ་ཡིས་བགོས་པ་ཡིན། །ཞེས་བཤད་པ་བཞིན་ནོ༑ ༑
དགུ་པ་ཡུལ་སེམས་འབྲེལ་མེད་སྟོང་པར་བསྟན་པ།
ཇི༷་ལྟར༷་མེ༷་ལོ༷ང་གཟུག༷ས་བཞི༷ན་སྣང༷་བ༷་ནི༷། །ཡུལ༷་གྱི༷་རྣམ༷་པ༷་དབ༷ང་པོ༷འི་ཤེས༷་ལ༷་ཤ༷ར། །དེ༷་ཉིད༷་བཟུ༷ང་བ༷ས་ཆག༷ས་སྡང༷་སྲིད༷་པར༷་འཁྲུལ༷། །ན༷ན་ཏ༷ར་གཏུག༷ས་ན༷་ནི་སེམ༷ས་ནི༷་ཕར་ཡུལ་ལ་མ༷་འཕོ༷ས་ཤིང་༷། ཡུལ༷་གྱི༷་རྣམ༷་པ་ཚུར་ཤར་ཞེས་པ༷འ༷ང་དཔྱད་ན་སེམ༷ས་ལ༷་ཚུར་ཤར༷་བ༷་མེད༷། ཡུལ་སེམས་གཉིས་ཀ་ངོ༷་བོ༷་མེ༷ད་ཕྱིར༷་གཉིས༷་སུུ༷་མ༷་གྲུབ༷་བོ༷། །
བཅུ་པ་གཞི་གྲོལ་ཡང་མཉམ་དབྱིངས་གཅིག་ཏུ་བསྟན་པ།
དེས་ན་རྨི་ལམ་སྣ་ཚོགས་གཉིད་ཀྱི་ངང་དུ་གཅིག་པ་ལྟར་སྣང་བའི་ཡུལ༷་རྣམ༷ས་ཐ༷མས་ཅ༷ད་ར༷ང་བཞི༷ན་མེ༷ད་པ༷ར་གཅིག༷ རྦ་རླབས་ཆུའི་ངང་དུ་གཅིག་པ་ལྟར་ཡུལ་ལ་འཆར་བའི་བློ༷་རྣམ༷ས་ཐ༷མས་ཅ༷ད་ངོ༷ས་གཟུ༷ང་མེ༷ད་པ༷ར་གཅི༷ག རབ་རིབ་དང་དེར་འཛིན་པའི་མིག་ཤེས་འཁྲུལ་པར་གཅིག་པ་བཞིན་སྣང༷་སེམ༷ས་གཉིས༷་མེད༷་གདོ༷ད་ན༷ས་དག༷་པ༷ར་གཅིག༷ གང་ལའང་བརྟག༷་དཔྱད༷་མི༷་དགོ༷ས་གཞི༷་ནས༷་གྲོལ༷་བ༷ར་གཅིག༷་སྟེ་ནམ་མཁའི་སྐྱེད་ཚལ་བཞིན་ནོ། །བཅུ་གཅིག་པ་ཆོས་རྣམས་དབྱིངས་གཅིག་སྟོང་མཉམ་དུ་བསྟན་པ། འཁོ༷ར་འད༷ས་གཉི༷ས་མེ༷ད་སེ༷མས་ཀྱི༷་ངང༷་དུ༷་གཅིག༷་སྟེ་དཔེ་ཕྱོགས་བཞི་ནས་འབབ་པའི་ཆུ༷་བོ༷་སྣ༷་ཚོག༷ས་རྒྱ༷་མཚོའི༷་ང༷ང་དུ༷་གཅིག༷་པ་བཞིན་ནོ། །ལྟ་སྒོམ་སྤྱོད་འབྲས་ཉམས་མྱོང་གི་རྣམ་པ་ཅི་ཤར་ཐམ༷ས་ཅད༷་རོ༷་མཉམ༷་ལྷན༷་ཅིག༷་སྐྱེས༷་པ༷ར་གཅིག༷་སྟེ། འབྱུང༷་བཞི༷འི་འཕོ༷་འགྱུར༷་ན༷མ་མཁའི༷་ང༷ང་དུ་གཅིག༷་པ་བཞིན་སེམ༷ས་ཀྱི༷་དག༷ག་སྒྲུབ༷་སྟོ༷ང་པའི་ང༷ང་དུ༷་གཅི༷ག རྣམ་རྟོག་གང༷་ཤ༷ར་སྐྱེ་མེད་དུ་ར༷ང་གྲོལ༷་བས་གཉིས༷་སུ་མེ༷ད་པར་དག༷་པ༷ར་གཅི༷ག་པ་ནི་དབ༷འ་རླབ༷ས་རོལ༷་པ༷་ཆུ་བོ༷འི་ང༷ང་དུ༷་གཅི༷ག་པ་བཞིན་ནོ། །དེ༷་ལྟར༷་སེམས་ཉིད་སྤྲོས་པ་དང་བྲལ་བར་རྟོག༷ས་ན༷་སྐྱེས༷་བུ༷་མཁ༷ས་པ༷་ཡི༷ན་ཏེ། ཕལ་ཆེན་ལས། དོན་ལ་རྣམ་པར་དཔྱོད་པ་ནི་མཁས་པ་ཡིན་གྱི་ཚིག་ལ་རྟོག་པས་མ་ཡིན་ནོ། །ཞེས་སོ། །
བཅུ་གཉིས་པ་ཐམས་ཅད་གཉིས་མེད་རང་བཞག་ཏུ་བསྟན་པ།
སྣ༷་ཚོག༷ས་ངེ༷ས་གཟུང༷་མེ༷ད་པ༷འི་ཆོས༷་རྣམ༷ས་ཀུ༷ན། །ར༷ང་བཞི༷ན་གཉིས༷་སུ༷་མེད༷་པའི༷་གཟུ༷གས་བརྙན༷་ཏེ༷། །བཟང༷་ང༷ན་བླང༷་དོ༷ར་མེ༷ད་པའི༷་རོ༷ལ་པ༷་ལ༷། །བློ༷་ཡི༷ས་གཉིས༷་སུུ་མ༷་འཛི༷ན་ག༷ང་བདེ༷ར་ཞོག༷ །
བཅུ་གསུམ་པ་རིག་སྟོང་རྣམ་ཡིན་ཆོས་སྐུར་བསྟན་པ།
དེ་ལྟར་བཞག་དུས་གཏ༷ད་མེ༷ད་ཡུ༷ལ་ལ༷་ངེས༷་མེ༷ད་ཀྱི་སྣང༷་བ༷་ཤར༷། འཛི༷ན་མེ༷ད་རི༷ག་པ༷་རང་ཡན་དུ་ཤར་བས། རྣམ༷་ཡིན༷་ཆེན༷་པོ༷་ནི་ར༷ང་བཞི༷ན་རྫོག༷ས་པ༷་ཆེ༷ན་པོ༷འི་གན༷ས་ལུག༷ས་ཡི༷ན།
དོན་གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་བསྔོ་བ།
དེ༷་ལྟར༷་ཆོས༷་ཀུ༷ན་མཉ༷མ་པ༷འི་ར༷ང་བཞི༷ན་གྱིས༷། བློ༷་བྲལ༷་ང༷ང་དུ༷་འཛི༷ན་མེ༷ད་ལ༷་བཟླས༷་ན༷ས་བསྟན་པའི་དགེ་བས། འགྲོ་བ་གང་དག་དབྱིངས་ཕྱོག༷ས་བྲལ༷་ཆེན་པོ་རི༷ག་པ༷་ཁོང་དུ་མ་ཆུད་པར་གྲུབ་མཐའི་ཕྱོགས་འཛིན་གྱིས་ཁོ༷ལ་བུར༷་དགག་སྒྲུབ་ཏུ་བཅིང༷ས་པ༷་ཡིས༷། འཆིང་འགྲོལ་མེད་པའི་དོན་ལ་མ་རེག་པས་དུབ༷་པ༷འི་སེམ༷ས་ཉི༷ད་དེ༷་རི༷ང་ང༷ལ་སོ༷ས་ཤིག༷ །
གཉིས་པ་ལེའུའི་མཚན།
རྫོ༷གས་པ༷་ཆེན་པོ༷་སེམ༷ས་ཉིད༷་ང༷ལ་གསོ༷་ལ༷ས། གཞི༷་རྟོག༷ས་པ༷འི་ཤེས༷་ར༷བ་མཐ༷འ་གཉིས༷་ལ༷་མི༷་གན༷ས་པ༷འི་ལེའུ་སྟེ༷་བཅུ༷་པ༷འོ།། །།
༈ བཅུ་གཅིག་པ་རང་བཞིན་ལམ་གྱི་སྒོམ་ཚུལ་བསམ་གཏན་དྲི་མ་མེད་པའི་ལེའུ་ལ་གསུམ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ༑ ༑དང་པོ་ནི།
དེ༷་ལྟར༷་ཆོས༷་ཀུན༷་མཉ༷མ་པ༷འི་དོན༷་མཐོང༷་ནས༷། མ་བསྒོམས་ན་མི་གྲོལ་བས་ངེས་པར་གན༷ས་ལུ༷གས་རེ་དོགས་ཀྱི་སྤྲོས་པ་ཆོད། ང༷ང་ལ༷་ཇི༷་བཞིན༷་གཞ༷ག་པ༷་གཅེས༷་ཏེ༑ དེ་ཁོ་ན་ཉིད་བསྟན་པའི་མདོ་ལས། བསྐལ་པ་བཅུར་མཉན་པ་ལས་སེ་གོལ་གཏོགས་པ་ཙམ་དུ་དེ་ཁོ་ན་ཉིད་ཀྱི་ཏིང་འཛིན་བསྒོམ་ན་བསོད་ནམས་ཆེ་བར་གསུངས་སོ། །
གཉིས་པ་ལེའུ་དངོས་ཀྱི་དོན་ལ་གསུམ། དབང་པོ་གསུམ་གྱི་རིམ་པ་མདོར་བསྟན། འབྲིང་དང་ཐ་མའི་རིམ་པ་རྒྱས་པར་བཤད། ས་དང་ལམ་གྱི་རིམ་པས་དོན་བསྡུ་བའོ། །དང་པོ་དབང་པོ་གསུམ་གྱི་རིམ་པ་མདོར་བསྟན་པ་ལ་གསུམ། དབང་པོ་རབ་ཀྱི་རིམ་པ། འབྲིང་དང་ཐ་མའི་རིམ་པ། དབང་པོ་གསུམ་གྱི་དོན་བསྡུ་བའོ། །དང་པོ་དབང་རབ་ལ་གཉིས། དང་པོ་རྟོགས་པ་ཆུ་བོ་རྒྱུན་གྱི་རྣལ་འབྱོར་བསྟན་པ།
བསྒོམ་པ་དེ༷་ཡ༷ང་དབ༷ང་པོ༷འི་རི༷མ་པ༷ས་བསྟ༷ན་པ༷་སྟེ༷། སྔོན་བསོད་ནམས་བསགས་པའི་དབ༷ང་པོ༷་ཡ༷ང་ར༷བ་བླ་མའི་བརྡ་ཐབས་ཀྱི་རྐྱེན་ཙམ་གྱིས་གན༷ས་ལུག༷ས་རྟོག༷ས་པ༷ས་གྲོལ༷་ཏེ། འབད་རྩོལ་ལ་མ་ལྟོས་པར། སྒོམ༷་ད༷ང་བསྒོམ༷་བྱ༷་གཉིས༷་མེ༷ད་སེམས་ཉིད་རྣལ་མའི་དོ༷ན་མཐོ༷ང་ནས༷། སྣང༷་སྲིད༷་གཞི༷་གྲོལ༷་སེམ༷ས་ཉིད༷་བྱ༷་རྩོལ༷་མེ༷ད་པ། ཕྱོག༷ས་བྲལ༷་རི༷ག་པ༷་ཆུ་བོ༷འི་རྒྱུན༷་བཞི༷ན་འཆ༷ར་ཏེ། ཀློང་དུ་གྱུར་ན་བདེན་འཛིན་དང་བྲལ་བས་གཉེན་པོས་བསྒོམ་དུ་མེད་པས་ཞེན་མེད་ཀྱི་ངང་དུ་རྒྱུན་དུ་གནས་པ་ལས༑
གཉིས་པ་ཀློང་རྒྱུར་རྟོགས་པའི་གདེང་ཚད་བསྟན་པ།
ཐུ༷ན་མཚ༷མས་ཀྱི་རི༷ས་མེད༷་འདི༷་ཡི༷ན་འདི་མིན་ཞེས་ངོ༷ས་གཟུང༷་བྱར་མེ༷ད་དེ། ཆོས་ཐམ༷ས་ཅད༷་ར༷ང་གྲོལ༷་ཀུན༷་ཏུ༷་བཟང༷་པོ༷འི་ཞིང་༷ལ་སྤྱོད་པས་དངོས་པོ་དང་མཚན་མའི་སྒོམ་པ་ལྟར་ངོས་བཟུང་གི་རྟག༷ས་ད༷ང་ཚ༷ད་མེ༷ད༑ གོལ་སྒྲིབ་ནི་སྦྱང་བསྒྲོད་ལྟ་སྒོམ་གྱི་རྩོལ་ཞེན་ལས་འབྱུང་བས། འདིར་ནི་ར༷ང་བྱུ༷ང་གཞི༷་ཀློང་༷ཡ༷ངས་པའི་དོན་ཇི༷་བཞི༷ན་ང༷ང་ལ༷་ཡེ༷་བཞི༷ན་གན༷ས་པས་གང་དུའང་མ་ཕྱིན། གང་ལའང་མ་བལྟས་པ༷ས་ན༷། སྐྱོན་ཡོན་གཉིས་མེད། གོ༷ལ་ད༷ང་གོ༷ལ་ས༷་མེད། གོང་དུ་རྩལ༷་སྦྱོང་༷བ་དང་བོ༷གས་འབྱི༷ན་པ་མེ༷ད། ཐོ༷བ་ད༷ང་མ༷་ཐོ༷བ་མེ༷ད་པ༷ར་རང་སེམས་དོན་གྱི་སངས་རྒྱས་ཡེ་ནས་ལྷུན་གྲུབ་ཏུ་ཐ༷ག་ཆོ༷ད་པ༷ས། དེ་ལས་གཞན་པའི་འབྲས༷་བུ༷ར་ཕྱིས་ཐོབ་འདོད་ཀྱི་སྨོན༷་པ་མེད༷་པར་ད༷་ལྟ༷་ནས་རྫོགས༷་སངས༷་རྒྱས༷་པས། དེ༷་འདྲའི༷་རྣལ༷་འབྱོར༷་ནམ༷་མཁའ༷་རབ༷་འབྱམས༷་ཡིན༷་ཏེ། ཀུན་བྱེད་ལས། ལུས་ནི་གང་ཟག་ལྷ་མི་ཡང༌། །དགོངས་པ་ཆོས་ཉིད་སངས་རྒྱས་ཡིན། །ཞེས་སོ། །
གཉིས་པ་འབྲིང་དང་ཐ་མའི་རིམ་པ་ལ་གསུམ། དང་པོ་ཆེད་དུ་རྩོལ་བས་སྒོམ་པའི་འཐད་པ་དགོད་པ།
དབང་པོ་འབྲིང༷་དང༷་ཐ༷་མས༷་གོམས༷་ལ༷་བརྩོན༷་དགོས༷་ཏེ༷། ཇི༷་སྲིད༷་འཁོར་བའི་རྒྱུ་བདག༷་འཛིན༷་དབྱིངས༷་སུ༷་མ༷་ནུ༷བ་པར༷། དེ༷་སྲིད༷་སྣ༷་ཚོགས༷་ཐབས༷་ཀྱིས༷་བསྒོམ༷་པར༷་བྱ༷་སྟེ། སྒོམ་མི་སྒོམ་གྱི་མཚམས་ཀྱང་སེམས་ལ་གཟུང་འཛིན་དབྱིངས་ནུབ་མ་ནུབ་ལ་བྱེད་དོ། །
གཉིས་པ་མ་བསྒོམས་འཁོར་བར་འཁྱམས་པས་སྒོམ་དགོས་པའི་རྒྱུ་མཚན་བསྟན་པ།
ཁྱད༷་པར༷་རྣམ༷་རྟོགས༷་ངན༷་པས༷་སྲིད༷་པར༷་འཁྲི༷ད་དེ། ཕྱོགས་ཀྱི་གླང་པོས། རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡི། །ཞེས་སོ། །དེ༷་ཉི༷ད་ལས་གྲོ༷ལ་ཕྱི༷ར་བས༷མ་གཏ༷ན་གྱི་ཐ༷བས་ལ༷་བརྟེན༷་པ༷་དུ༷ས་ཕྱི༷་ན༷ས་ཤེ༷ས་ར༷བ་ཆོས་ཀུན་མཐ༷འ་གྲོ༷ལ་ཀློ༷ང་ཡང༷ས་ཆེན་པོར་འཆ༷ར་ངེས་སོ། །
གསུམ་པ་ཞི་གནས་ལྷག་མཐོང་ཟུང་དུ་འབྲེལ་བའི་དགོས་ཆེད་བསྟན་པ།
སེམས་རྩེ་གཅིག་པའི་ཞི༷་གནས༷་ཀྱིས༷་ནི༷་ཉོན༷་མོངས༷་མགོ་གནོན་ལ༷། ཆོས་ཀུན་རང་བཞིན་མེད་རྟོགས་ཀྱི་ལྷག༷་མཐོ༷ང་གི༷ས་ནི༷་ཉོན་མོང༷ས་རྩ༷་བ༷་འབྱིན༷། དེའང་ཞི་ལྷག་ངོ་བོ་གཅིག་པ་དང༌། སོ་སོ་བ་གཉིས་ལས། དང་པོ་ནི། གནས་ཆ་ཞི་གནས་གསལ་ཆ་ལྷག་མཐོང་སྟེ། གསལ་སྟོང་མཐའ་བྲལ་དུ་རྟོགས་པ་ཞི་ལྷག་ཟུང་འབྲེལ་ལོ། །ཐ་དད་པ་ལ་གཉིས་ཏེ། སྒྲའི་རྗེས་སུ་མཐུན་པ་དང་དོན་གྱི་རྗེས་སུ་མཐུན་པའོ། །དང་པོ་ནི། ཐོས་པའི་དོན་ལ་སེམས་རྩེ་གཅིག་པ་ཞི་གནས་དང༌། དེ་ལས་དོན་རྟོགས་པ་ལྷག་མཐོང་ངོ༌། །གཉིས་པ་ནི། བསྒོམས་པས་དང་པོར་རྩེ་གཅིག་ཏུ་ཟིན་པ་ཙམ་ཞི་གནས་ལ། ཕྱིས་དེ་ཡང་རང་བཞིན་མེད་པར་རྟོགས་པ་ལྷག་མཐོང་སྟེ༑ དགོངས་པ་ངེས་འབྲེལ་ལས། ཞི་གནས་དང་ལྷག་མཐོང་ནི་གཉིས་ཏེ། ཤེས་རབ་ལས་བྱུང་བ་དང༌། གདམས་ངག་ལས་བྱུང་བའོ། །ཤེས་རབ་ལས་བྱུང་བ་ནི། མདོ་སྡེ་བཅུ་གཉིས་ཀྱི་ཚིག་ཡིད་ལ་བྱེད་པ་ནི་ཞི་གནས་སོ། །དེའི་དོན་རྟོགས་པ་ནི་ལྷག་མཐོང་ངོ༌། །གདམས་ངག་ལས་བྱུང་བ་ནི། མན་ངག་གིས་སེམས་མི་གཡོ་བར་བྱེད་པ་ནི་ཞི་གནས་སོ། །དེའི་དོན་རྟོགས་པ་ནི་ལྷག་མཐོང་ངོ༌། །ཞེས་གསུང།
གསུམ་པ་དབང་པོ་གསུམ་གྱི་དོན་བསྡུ་བ།
དེ༷ས་ན༷་ར༷བ་ཀྱི༷ས་གསེར་གླིང་ནས་རྡོ་མི་རྙེད་པ་ལྟར་ངན་རྟོག༷་ཐམས་ཅད་ཆོས༷་སྐུར༷་ལྷོང༷ས་ཏེ། གང་ཤར་ཆོས་ཉིད་དུ་གྲོལ་བས། བཟང༷་ང༷ན་མེད་ན༷་གཉེན༷་པོ༷་བསམ་གཏན་ཐུན་འཇོག་ཏུ་བསྒོམ༷་མི་༷དགོ༷ས་སོ། །འབྲི༷ང་གི༷ས་ལྟ་བ་རྟོགས་པས་སྐྱེ་བ་མེད་པའི་ང༷ང་བྱིང་རྒོད་དང་བྲལ་བའི་དྭང༷ས་རྫིང་བུ་རྙོགས་བྲལ་མི་གཡོ་བ་ལྟར་བཞག་པས་ཞི་ལྷག་ཟུང༷་འབྲེལ༷་བསྒོམ༷ས་པ༷་ཡི༷ས། བཟང༷་ང༷ན་གྱི་རྣམ་པར་རྟོག༷་པ༷་དབྱི༷ངས་སུ༷་ནུབ༷་པར་གྱུར༷་ནས༷་ཞི་ལྷག་ཟུང༷་འབྲེལ༷་རྟོགས༷་པ༷་ན༷མ་མཁའ༷་ལྟ༷་བུ༷་འཆར༷་ཏེ། ཏིང་འཛིན་དམ་པའི་མདོ་ལས། ཇི་བཞིན་པ་ཡི་ཆོས་ཉིད་ལ། །དེ་བཞིན་པ་ཡི་བློ་བཞག་ན༑ ༑མིང་དུ་མི་ཐོགས་ཉམས་མྱོང་འབྱུང༌། །དེས་ན་ཏིང་ངེ་འཛིན་ཞེས་བྱ། །ཞེས་སོ། །དབང་པོ་ཐ༷་མ༷ས་ཐོག༷་མ༷ར་སེམས་མི་གནས་པ་གནས་པར་བྱ་བའི་ཐབས་སུ་ཞི་གན༷ས་བཙལ༷་བ༷་ཡི༷ས༑ ག༷ང་ལ་དམི༷གས་དེ༷་ལ༷་བརྟན༷་པ༷་ཐོ༷བ་པ༷ར་སླ༷། དེ༷་ན༷ས་སྣང་སྟོང་ཟུང་དུ་འཇུག་པའི་ལྷག༷་མཐོ༷ང་སོ༷་སོར༷་རྟོག༷་པ་ཉིད་བསྒོམ༷ས་པ༷ས། སྐྱེ་བ་མེད་པའི་དོན་རྟོགས་ཏེ། ཕྱི་༷ནང༷་སྣང༷་སེ༷མས་གཞི༷་གྲོལ༷་ཆེ༷ན་པོ༷ར་འཆར༷། །དེ༷ས་ན༷་དབང༷་པོ༷འི་རི༷མ་པ༷་ཤེ༷ས་པ༷་གཅེས༷། །
དོན་གཉིས་པ་འབྲིང་དང་ཐ་མའི་རིམ་པ་རྒྱས་པར་བཤད་པ་ལ་གསུམ། དབང་པོ་འབྲིང་གི་སྒོམ་ཚུལ། ཐ་མའི་སྒོམ་ཚུལ། སྒོམ་པ་ཐོབ་པའི་ཏིང་ངེ་འཛིན་གྱི་དབྱེ་བའོ། །དང་པོ་འབྲིང་གི་སྒོམ་ཚུལ་ལ་གསུམ། རྣམ་པར་མི་རྟོག་པའི་ཡེ་ཤེས་སྒོམ་པར་གདམས་པ། དེའི་དོན་ལ་ཇི་ལྟར་སྒོམ་པ་དངོས་བསྟན་པ། ཡེ་ཤེས་བཞིའི་འཆར་ཚུལ་བསྟན་པའོ། །དང་པོ་རྣམ་པར་མི་རྟོག་པའི་ཡེ་ཤེས་སྒོམ་པར་གདམས་པ་ལ་ལྔ། དང་པོ་མཉམ་པར་འཇོག་པའི་འཐད་པ་དགོད་པ༑
ད༷་ནི༷་དབ༷ང་པོ༷་འབྲིང༷་གི༷་སྒོམ༷་པ༷་བསྟན༵། ཇི༷་ལྟ༷ར་ཆུ༷་ནི༷་དབ༷འ་རླབ༷ས་ཀྱིས་རྙོ༷ག་པ༷་ན༷། དྭང༷ས་པ༷འི་གཟུག༷ས་བརྙ༷ན་མི་འཛིན་ཅིང་མི༷་གས༷ལ་གཡོ༷་བ༷་ལྟ༷ར། ཡི༷ད་ནི༷་མི༷་བསྲུན༷་ཀུན༷་ཏུ་རྟོ༷ག་པས་འཕྱ༷ར་ཞི༷ང་གཡོ༷་སྟེ། སྣ་ཚོག༷ས་པའི་སྤྲོས༷་པ་ལ༷་ཀུ༷ན་དུ༷་འཆེལ༷་བ༷་ན༷། མངོན་ཤེས་སོགས་ཡོན་ཏན་ལྷུན་གྲུབ་ཏུ་ཡོད་པའི་སེམ༷ས་ཉིད༷་འོད་གས༷ལ་དྭང༷ས་པའི༷་ཡེ༷་ཤེས༷་དང༷༌། སྤྱན༷་ད༷ང་མངོ༷ན་ཤེ༷ས་ཀྱི་གཟའ༷་སྐར༷་མི་འཆ༷ར་བ༷ས། གཅི༷ག་ཏུ༷་མི༷་གཡོ༷་རྒྱ་མཚོ་དངས་པ་ལྟར་མཉ༷མ་པ༷ར་བཞ༷ག་པ༷་གཅེས༷།
གཉིས་པ་མཐའ་བྲལ་སྒོམ་པའི་མན་ངག་བསྟན་པ། བཞག་ཚུལ་མི་གཡོ་གསུམ་ལྡན།
ལུས༷་ནི༷་མི་གཡོ་བ་ཆོས༷་བདུ༷ན་རི༷་རྒྱལ༷་ལྟ༷་བུ༷་ལ༷། རྐང་པ་སྐྱིལ་ཀྲུང༌། ལག་པ་མཉམ་བཞག སྒལ་ཚིགས་དྲངས་པོ། ལྕེ་ཡ་སྐན། དབུགས་དལ་བ། མིག་སྣ་རྩེ། མགྲིན་པ་ཡིད་ཙམ་དགུག་པའོ། །དབང་པོ་མི་གཡོ་བ་ནི་དབང་པོ་དྲུག་མ་འགགས་ཤིང་ཡུལ་ལ་མི་རྟོག་ན་སྤྱན་དང་མངོན་ཤེས་སོགས་དབང་པོ་དང་བའི་ཡོན་ཏན་ཀུན་འཆར་བས། དབ༷ང་པོ༷་ལ་དགག་སྒྲུབ་མེད་པར་མཐ༷འ་བྲལ༷་དཔེ་རྫིང༷་བུ༷འི་ནང་དུ་ཡུལ་སྣང་གཟའ༷་སྐར༷་ཤར་བ་དང་འདྲ༷་སྟེ། དེའང་ཡུལ་སོ་སོ་ལ་རྟོག་པས་དེར་མ་བཟུང་ན་མི་གནོད་ཀྱི་སྟེང་དུ་སོ་སོའི་ཡོན་ཏན་འཆར་ཞིང་རྣམ་པར་སྣང་ལ་མི་རྟོག་པས་རྣམ་པར་མི་རྟོག་པའི་ཡེ་ཤེས་ཞེས་བྱ། རྣམ་པ་མེད་ན་རྟོག་མི་རྟོག་གི་དཔྱད་ར་མེད་པའི་ཕྱིར་མི་རྟོག་ཡེ་ཤེས་ཀྱང་མེད་དོ། །དེས་ན་དབང་པོ་ལ་ཡུལ་སྣང་དུས་མི་རྟོག་པའི་ངང་དུ་བཞག་པས་སོ་སོར་རང་རིག་པའི་བློས་རྟོག་པ་འགྲོ་འོང་ཆད་པ་ལ་རླུང་འགགས་པར་བཤད་དེ། ཁ་སྣའི་རླུང་འགྱུ་ཡང་རྟོག་པ་མི་གཡོ་བས་སྤྲོས་པ་ཆད་པ་ལ་རྟོག་པ་ཤི་བར་བཏགས་པས། དེའི་དུས་སུ་གཉེན་པོ་ཤེས་རབ་ཀྱང་བསྐྱེད་ནས་བསྒོམ་མི་དགོས་ཏེ། དོ་ཧ་ལས། མིག་ནི་མི་འཛུམ་སེམས་ཀྱང་མི་འགོག་དང༌། །རླུང་འགགས་པ་ནི་དཔལ་ལྡན་བླ་མས་རྟོགས། །གང་ཚེ་རླུང་རྒྱུ་དེ་ནི་མི་གཡོ་སྟེ། །འཆི་བའི་ཚེ་ན་རྣལ་འབྱོར་པས་ཅི་བྱ། །ཞེས་སོ། །སེམས་མི་གཡོ་བ་སྤྲོས་པའི་མཐའ་དང་བྲལ་བར་བཞག་པ་ནི། ལུས་དང་དབང་པོ་མི་གཡོ་བ་ན་ཞར་ལ་འབྱུང་སྟེ། སྤྲོ་བསྡུ་མེད་པའི་སེམ༷ས་ཉིད༷་ལྷན་སྐྱེས་བདེ་གཤེགས་སྙིང་པོ་སྟོང༷་གས༷ལ་འཁོར་འདས་བཟང་ངན་ནམ་ཐ་ན་རང་གི་ཏིང་འཛིན་ལའང་ཞེན་འཛིན་མེད་པས་དྭང༷ས་པ༷འི་ནམ༷་མཁ༷འ་བཞི༷ན། བྱིང༷་རྒོད༷་གཉིས༷་མེ༷ད་སྤྲོས༷་ད༷ང་བྲལ༷་བ༷ར་གཞ༷གགསུམ་པ་དེ་ལས་སྐྱེས་པས་ཉམས་མྱོང་བསྟན་པ། དེའི་ཡོན་ཏན་དེ༷་ཚེ༷་དུས་གསུམ་དང་སྣང་སེམས་སོགས་ར༷ང་བཞི༷ན་གཅི༷ག་སྟེ༷་ཀུན་རྟོག་དབྱིངས་སུ་ཐིམ་ནས་གདོ༷ད་མ༷འི་ང༷ང་དུ་གཟུ༷ང་ད༷ང་འཛི༷ན་པ༷་གཉིས་ཀ་མི༷་དམི༷གས་པའི་ཆོ༷ས་ཀྱི༷་སྐུ། དྲི༷་མེད༷་འོད༷་གས༷ལ་བ་ཉི༷་མ༷འི་སྙིང༷་པོ༷་ནི༷། །བདེ༷་གས༷ལ་མི༷་རྟོག༷་མཐའ༷་དབུས༷་མེ༷ད་པ༷་འཆར༷། །
བཞི་པ་དེ་ཚེ་རྟོགས་པའི་འཁྲུང་ཚུལ་བསྟན་པ།
རང་བྱུང་ལྷན་ཅིག་སྐྱེས་པའི་ཡེ་ཤེས་ཤར་བ་དེའི་བློ་ངོར། ཆོས་ཅན་ཐམས་ཅད་སྒྱུ་མའི་དཔེ་བརྒྱད་དང༌། །དེའི་ཆོས་ཉིད་སྐྱེ་མེད་དུ་མཐོང་བས། །སྣང༷་ད༷ང་སྟོང༷་པ༷་ཐམ༷ས་ཅ༷ད་ཕྱམ༷་གཅིག༷་ལ༷། །ཡོ༷ད་ད༷ང་མེ༷ད་པ༷་ཀུན༷་གྱི༷་མཐའ༷་ལ༷ས་འད༷ས། །སྲིད༷་ད༷ང་ཞི༷་བ༷་གཉིས༷་སུ༷་མི་རྟོག༷་པ༷། །ཤེས༷་ད༷ང་ཤེས༷་བྱ༷་རོ་གཅིག་པའི་ཡེ་ཤེས་འཆར་བ་སྟེ་གཅིག༷་པ༷འི་ངོ༷་བོ༷་ཉིད༷། དེའང་མཉམ་པ་ཉིད་དུ་རྟོགས་པས་མཉ༷མ་ད༷ང་མི༷་མཉ༷མ་མེ༷ད་པའི༷་ཆོས༷་ཉིད༷་མཐོང༷༌།
ལྔ་པ་དེ་ཉིད་དོན་ལ་སྒོམ་པར་གདམས་པ།
འདི༷་ནི༷་འཕ༷གས་པ༷འི་བདེ༷ན་མཐོ༷ང་ཡེ༷་ཤེ༷ས་ཀྱི་དངོས་རྒྱུ༷་ཡིན་པས་ཆེས་ཆེར་གོམས་ན་ཕྱི༷་ན༷ས་དེ༷་བཞི༷ན་ཉིད༷་མངོན་སུམ་དུ་མཐོ༷ང་བའི་བློ༷་མི༷ག་གི༷ས། རྒྱལ༷་བའི༷་ཆོས༷་སྐུ༷་ཕུན༷་ཚོག༷ས་བསྒྲུབ༷་པ༷ས་ན། །སྐལ༷་བཟ༷ང་རྣམ༷ས་ཀྱིས༷་རྟག༷་ཏུ༷་མཉ༷མ་པ༷ར་ཞོག༷ །
གཉིས་པ་དེའི་དོན་ལ་ཇི་ལྟར་སྒོམ་ཚུལ་དངོས་བསྟན་པ་ལ་དགུ། དང་པོ་སྟོང་གསལ་མཁའ་ལྟར་དག་པའི་སྒོམ་ཚུལ།
བཞག་ཐབས་བརྒྱད་ལས། སེ༷མས་ཉི༷ད་མ༷་སྐྱེ༷ས་མཁ༷འ་ལྟ༷ར་དག༷་པ༷འི་ང༷ང༌། སེམ༷ས་བྱུང༷་མི༷་དམི༷གས་སྤྲིན༷་ཚོག༷ས་དེང༷ས་པ༷་བཞི༷ན། །ཡེ༷ང་མེ༷ད་སྤྲོས༷་ད༷ང་བྲལ༷་བའི༷་ཤེ༷ས་པ༷་ཡིས། །ཇི༷་བཞི༷ན་ང༷ང་ལ༷་ཡེ༷་བཞི༷ན་མཉམ༷་པ༷ར་ཞོག༷ །
གཉིས་པ་དྭངས་གསལ་རྒྱ་མཚོ་ལྟ་བུའི་སྒོམ་པ།
མ་བྱིང་བས་དྭང༷ས་ཤི༷ང་མི་རྒོད་པས་སྟོ༷ང་པ༷་རྒྱ༷་མཚོ༷་རང་སར་གནས་པ་ལྟ་༷བུ༷་ལ༷་གཟུ༷ང་འཛི༷ན་རྣམ་རྟོག་གི་རྙོག༷་བྲལ༷་དབ༷འ་རླབ༷ས་མེ༷ད་པ༷ར་དྭངས་སང་ངེ་ཞོག༷
གསུམ་པ་ནམ་མཁའ་སྤྲིན་དེངས་པ་ལྟ་བུའི་སྒོམ་པ།
སྟོང༷་ཞིང༷་གས༷ལ་བ༷་ནམ༷་མཁའ༷་ལྟ་༷བུ༷་ལ༷། ཀུན༷་རྟོག༷་སྤྲིན༷་མེ༷ད་ཕྱོག༷ས་ལྷུང༷་བྲལ༷་བ༷ར་ཏེ་སེམས་ཉིད་ཡེ་སྟོང་ནམ་མཁའ་ལྟ་བུའི་ངང་ལ་རྣམ་རྟོག་གི་སྤྲོ་བསྡུ་མེད་པར་ཞོ༷ག
བཞི་པ་མི་གཡོ་རི་རྒྱལ་ལྟ་བུའི་སྒོམ་པ།
སེམས། བརྟན༷་ཞིང༷་མི༷་གཡོ༷་རི༷་རྒྱལ༷་ལྟ་༷བུ༷་ལ༷། །དགག༷་སྒྲུབ༷་གཉི༷ས་མེ༷ད་རེ༷་དོ༷གས་བྲ༷ལ་བར༷་ཞོ༷ག །
ལྔ་པ་གསལ་དག་མེ་ལོང་ལྟ་བུའི་སྒོམ་པ།
སེམས་གསལ་དྭངས་བྱེད་པ་ད༷ག་ཅི༷ང་གས༷ལ་བ༷་མེ༷་ལོ༷ང་ལྟ༷་བུ༷་ལ༷། སྒོ་ལྔའི་སྣང༷་ཡུལ༷་མ༷་འགག༷ས་གཟུག༷ས་བརྙན༷་ལྟ༷་བུར༷་འཛིན་རྟོག་མེད་པར་ཞོག༷
དྲུག་པ་སྟོང་གསལ་འཇའ་ཚོན་ལྟ་བུའི་སྒོམ་པ།
གཉེན་པོས་མ་བསླད་པར་ཡེ༷་གྲོལ༷་སོར༷་བཞ༷ག་སྣང་བ་སྟོང་པར་རྟོགས་པ་འཇའ༷་ཚོ༷ན་ལྟ༷་བུ༷་ལ༷་བྱི༷ང་རྒོད༷་གཉིས༷་མེ༷ད་ད༷ག་ཅི༷ང་གས༷ལ་བ༷ར་ཞོག༷
བདུན་པ་མ་ཡེངས་མདའ་མཁན་ལྟ་བུའི་སྒོམ་པ།
སེམས་ཆོས་ཉིད་ཀྱི་ངང་ལས་གཞ༷ན་དུ༷་མ༷་ཡེ༷ངས་པར་རྩེན་ནེ་དཔེ་མད༷འ་མཁ༷ན་མདའ་སྲང་བ་ལྟ༷་བུ་༷ལ༷། དོན་གཉུག༷་མ༷འི་ཡེ༷་ཤེ༷ས་སྤྲོ༷་བསྡུ༷་བྲལ༷་བ༷ར་ཞོག༷
བརྒྱད་པ་བློ་བདེ་ལས་ཟིན་ལྟ་བུའི་སྒོམ་པ།
རང་བཞག་ཆོས་སྐུར་ཐག༷་ཆོད༷་ཤེ༷ས་པ༷་ལ༷ས་ཟི༷ན་སྐྱེས་བུ་ལྟ༷་བུ༷་ལ༷་རེ༷་དོ༷གས་གཉིས༷་མེད༷་རང་བབས་ལྷུན༷་གྱི༷ས་གྲུབ༷་པ༷ར་ཞོག༷ ཧ་ཅང་དྲན་པས་བསྒྲིམ་པའང་མི་དགོས་རྒྱ་ཡན་དུ་ཡེངས་ན་ཐ་མལ་དུ་ལྷུང་བས་རིང་བབས་ལྷུག་པར་བཞག་གོ །
དགུ་པ་ཞི་ལྷག་ཟུང་དུ་འབྲེལ་བའི་སྒྲུབ་བྱེད་བསྟན་པ།
བཞག་ཐབས་བརྒྱད་ཀྱི་ཚུལ་འདི༷་ནི༷་གཟུང་འཛིན་མེད་པས་ར༷ང་བཞི༷ན་དག༷་པ༷འི་ཏིང༷་ངེ༷་འཛི༷ན་གཉུག་མའི་ཞི༷་གནས༷་ལྷག༷་མཐོ༷ང་ཟུང༷་དུ༷་འབྲེལ༷་བ༷་ཡི༷ན་ཏེ། སྐྱེ༷་མེད༷་ང༷ང་ཡིན་ཐོག་དེ༷ར་གན༷ས་པ༷ས་ཞི༷་གན༷ས་ལ༷། དེ་དུས་གས༷ལ་སྟོང༷་སྤྲོས༷་ད༷ང་བྲལ༷་བ༷ས་ལྷག༷་མཐོང༷་ཉིད༷་ཅེས་བརྗོད་ཀྱང་དབྱེར༷་མེ༷ད་ངོ༷་བོ༷་གཅི༷ག་པ༷ས་ཟུང༷་དུ༷་འབྲེལ༷་ཏེ། བྱང་ཆུབ་སེམས་དཔའི་སྡེ་སྣོད་ཀྱི་མདོ་ལས། བྱང་ཆུབ་སེམས་དཔའི་ཞི་གནས་ནི། ཡང་དག་པའི་བསམ་པ་སྟེ་ཞི་བའི་འདུ་ཤེས་ལའང་མི་གནས་སོ། །ལྷག་མཐོང་ནི་ལྟ་བ་མཐོང་བ་སྟེ། ལྟ་བ་ཉིད་ཀྱང་རྗེས་སུ་མི་མཐོང་ངོ༌། །གང་གིས་དེ་ལྟར་མཐོང་བ་དེ་ཉིད་ཡང་དག་པར་མཐོང་བའོ། །ཞེས་སོ། །
གསུམ་པ་ཡེ་ཤེས་བཞིའི་འཆར་ཚུལ་ངེས་པ་ལ་བཞི། དང་པོ་སྣང་བའི་ཡེ་ཤེས་ལ་གཉིས། དང་པོ་ཡེ་ཤེས་དངོས།
དེ་ལྟར་བཞག་པས་ཡེ་ཤེས་བཞིའི་རིམ་པས་ལམ་གྱི་བསྒྲོད་ཚུལ་ཡང༌། བཞག་ཐབས་བརྒྱད་ཀྱིས་སེམས་གཉུག་མར་གནས་པ་དེ༷་ཚེ༷་སྒྲ་བློ་ཞེན་ཡུལ་ལས་འདས་པའི་ཟབ༷་ཞི༷་སྤྲོས༷་ད༷ང་བྲལ༷་བ༷འི་སེམ༷ས་ཉིད་སྨྲ༷་བསམ༷་བརྗོད༷་དུ་མེ༷ད་པ༷འི་དོ༷ན་ཐོག་མར་མཐོ༷ང་བས༷། དེ་ནི་སྣང༷་བའི༷་ཡེ༷་ཤེ༷ས་ཞེས་བྱ་སྟེ་ཤིན༷་ཏུ༷་མི༷་རྟོག༷་པ༷་ཡི་འོ༷ད་གས༷ལ་༼གས༷ར་པ༷་ཞུ་མཆན།༽ཤེས་རབ་ཀྱི་ཕ༷་རོ༷ལ་དུ་ཕྱིན༷་ཞེ༷ས་བྱ༷འོ། །
གཉིས་པ་དེའི་ཡོན་ཏན།
དེ༷་ཉིད༷་མཐོ༷ང་སྟེ་ཀུན་རྟོག་རང་སར་གྲོལ་བ༷ས་འོད་གསལ་མ་བུ་འདྲེས་པས་སེམ༷ས་ནི༷་ར༷བ་ཏུ་ཞི༷་ཞིང༷༌། ཕྱི༷་ཡི་ཆོས་ཡུལ་ལྔ་ནང༷་གི་ཆོ༷ས་སེམས་ལ༷་དག༷ག་སྒྲུབ༷་ཀྱི་ཞེ༷ན་པ༷་ཆུང༷༌། སེམས་ཉིད་སྟོང༷་པ༷འི་ང༷ང་ན༷ས་འགྲོ་ལ་སྙིང༷་རྗེ༷་ཕྱོག༷ས་མེ༷ད་དུ་འཆ༷ར་བས། ར༷ང་གཞ༷ན་གྱི་དོ༷ན་དུ༷་རང་དགེ༷་བ་ལ༷་སྤྱོད༷་ཅིང༷་གཞན་ཡང་དགེ་ལ་བསྐུལ༷། རྟག་ཏུ་དབེ༷ན་པ༷ར་དག༷འ་ཞིང༷་རྣམ༷་གཡེ༷ང་དང་འདུ༷་འཛི༷་ཉུང༷༌། ཐ་ན་རྨི༷་ལ༷མ་ན༷་ཡ༷ང་མི་དགེ་བའི་སེམས་མེད་པར་དགེ༷་བའི༷་ཆོས༷་ལ༷་སྤྱོད༷་ཅིང༌། སྒོ་གསུམ་ལ་ཤིན་སྦྱངས་ཐོབ། ཚོགས་ལམ་གྱི་ཡོན་ཏན་སྐྱེ༑ འོད་གསལ་གྱི་སྣང་བ་འབྱུང༌། དེ༷ས་ནི༷་ཐ༷ར་པ༷འི་ལ༷མ་སྣ༷་ཟི༷ན་པ༷་ཡི༷ན་ནོ། །
གཉིས་པ་མཆེད་པའི་ཡེ་ཤེས་ལའང་གཉིས། དང་པོ་ཡེ་ཤེས་དངོས།
དེ༷་ན༷ས་སྔར་གྱི་དོན་ལ་ཆེ༷ས་ཆེར༷་གོང༷་དུ༷་གོམ༷ས་པ༷་ཡི༷ས། སེམ༷ས་སྟོང་གས༷ལ་རང་བྱུང་གི་ཡེ༷་ཤེ༷ས་མཐོང་བའི་ཡོན་ཏན་ནམ་ཉམས་མྱོང་སྔོན༷་བ༷ས་རྒྱ་༷ཆེ༷་ཞིང༷༌། ཕྱིའི་སྣང༷་བ༷འང་ངང་གིས་རྨི༷་ལ༷མ་སྒྱུ༷་མ༷ར་ར༷བ་ཏུ༷་རྟོག༷ས་ཏེ། ཆོ༷ས་རྣམ༷ས་རང་བཞིན་གཉིས༷་མེ༷ད་ཀྱི་ང༷ང་དུ༷་དུ་མ་རོ༷་གཅི༷ག་པར་རྟོགས་པ༷ས། ཉོན་མོངས་རྣམ་རྟོག་སོགས་སྐྱེས༷་ད༷ང་མ༷་སྐྱེས༷་མེད༷་པ༷ར་མཉམ་པར་མཐོ༷ང་བའི༷་ཚེ༷། གཉིས་པ་མཆེད༷་པའི༷་ཡེ༷་ཤེ༷ས་ཞེས་བྱ་ཤིན་ཏུ༷་མི༷་རྟོག༷་པ་ཤེས་རབ་དང་ཏིང་ངེ་འཛིན་ཤིན་ཏུ་རླབས་ཆེ་ཞིང་བས༷མ་གཏན༷་གྱི་དག༷འ་བ༷ས་བརྒྱན༷་པ༷་ཐོབ༷་པ༷་ཡི༷ན་ནོ། །
གཉིས་པ་ཡོན་ཏན་བརྗོད་པ།
སྦྱོར་ལམ་དེ༷་ཡི་ཚེ༷་ལུས༷་སེམ༷ས་ཤིན་སྦྱངས་ཀྱི་རྟགས་ཁྱད་པར་ཅན་སྔོན༷་བ༷ས་ར༷བ་ཏུ་དག༷་ཅི༷ང༌། ཐབ༷ས་ད༷ང་ཤེས༷་ར༷བ་ཟུང་འཇུག་དྲི༷་མ་མེ༷ད་པའི་རྟོག༷ས་པ༷་འཆ༷ར་ཏེ། མངོ༷ན་ཤེ༷ས་ལྡ༷ན་ཞི༷ང་སྙིང༷་རྗེ༷ས་སེམས་ཅན་ལ་ཕ༷ན་པ༷་འགྲུབ༷། སྲིད༷་པ་ལ༷་སྐྱོ་བ༷ས་སེམ༷ས་ནི༷་ངེས༷་པ༷ར་འབྱུང༷་ཞིང༌། རྨི༷་ལ༷མ་ན༷་ཡ༷ང་ཆོ༷ས་ཀུ༷ན་རྨི་ལམ་དང་སྒྱུ་མ་སོགས་དེ༷་འདྲར༷་རྟོག༷ས། ལུ༷ས་ཀྱི༷་ཕྱི༷་ནང༷་ཤི༷ག་སྲོ༷་དང་འབུ༷་སྲིན༷་མེ༷ད། བྱིང༷་རྒོད༷་དང་བྲལ༷་ཞིང༷་ཉིན་མཚ༷ན་དུ་འབྲལ་མི་ཕོད་པའི་ཏིང༷་འཛིན༷་འགྲུབ༷་པ་སོགས་སྦྱོར་ལམ་གྱི་རྟགས་དང་ལྡན་པའི། སྐྱེ༷་བོ༷་དེ༷ས་ནི༷་འཕ༷གས་ལ༷མ་ཆོས་ཉིད་ཀྱི་བདེན་པ་མྱུར༷་དུ༷་མཐོང༷་བར་འགྱུར་རོ༑ ༑
གསུམ་པ་ཐོབ་པའི་ཡེ་ཤེས་ལ་གཉིས། དང་པོ་ཉམས་རྟགས།
དེ༷་ན༷ས་ཆེ༷ས་ཆེར༷་གོམས༷་པ༷ས་སྔོན༷་སྦྱོར་ལམ་བ༷ས་ལྷག༷་སྟེ་ཉོན་མོངས་པའི་རླུང་བརྒྱ་ཕྲག་བཅུ་གཉིས་དགཏིང༷་འཛི༷ན་རྟོག༷ས་པ༷འི་ཉི༷་མ་སྔོ༷ན་མེ༷ད་འཆ༷ར། ཆོས༷་ཀུ༷ན་དེ་བཞིན་ཉིད་དུ་ཚུལ༷་གཅིག༷་པས་མཉམ༷་པའི༷་དོ༷ན་མཐོ༷ང་ནས༷། སྤྱན༷་དང༷་མངོ༷ན་ཤེས༷་སྒྲིབ༷་པ༷་མེ༷ད་མང༷འ་བ༷ས། སྔགས་ལྟར་ན་རང་གི་ཁམས་ཡེ་ལྡན་གྱི་ཞིང་ཁམས་དང༌། མཚན་ཉིད་ལྟར་ན། སངས་རྒྱས་བརྒྱའི་ཞལ་ལྟ་བ་སོགས་ཕྱིའི་ཞི༷ང་ཁམ༷ས་བརྒྱ༷་སྟོང༷་བྱེ༷་བ༷་དཔ༷ག་མེ༷ད་མཐོ༷ང༌།
གཉིས་པ་ཡེ་ཤེས་དངོས།
དེ༷་ཡི་ཚེ༷་ཟ༷ག་མེ༷ད་འཕ༷གས་པ༷འི་ཡེ༷་ཤེ༷ས་སྔར་མ་མཐོང་བ་གསར་དུ་མཐོང་བས་མཐོང་བའི་ལམ་ཏེ༷། གསུམ་པ་ཐོ༷བ་པ༷་ཞེ༷ས་བྱ༷་ཆོས་ཉིད་ཀྱི་བདེན་པ་མངོ༷ན་དུ༷་གྱུར༷་པ༷་ཡི༷ན་ཏེ། ཕལ་ཆེན་ལས། འཚོ་བ་ཆད་དང་མི་བསྔགས་ངན་འགྲོ་དང༌། །འཁོར་གྱི་འཇིགས་བྲལ་ཉམས་ངའི་གནོད་པ་མེད། །ཅེས་འཇིགས་པ་ལྔ་ལས་གྲོལ་ལོ། །
བཞི་པ་ཉེ་བར་ཐོབ་པའི་ཡེ་ཤེས་ལ་གཉིས། དང་པོ་ཉམས་རྟགས།
དེ༷་ལ༷ས་ཆེ༷ས་ཆེར༷་སྒོམ་ལ་ཆུང་འབྲིང་ཆེར་གོང༷་དུ༷་འཕེ༷ལ་བ༷་ཡི༷ས། ཆོས་ཉིད་རྟོག༷ས་པ༷འི་ཏིང༷་འཛི༷ན་གྱི་ཡོ༷ན་ཏན༷་གྲང༷ས་མེ༷ད་ཅིང༷༌། ས་དང་པོ་ནས་བདུན་པའི་བར་རྗེས་ཐོབ་ལ་རྟོག༷་པ་ཡོད་པས་མཉམ་རྗེས་ཐ་དད་པ་དང༷༌། དག་ས་གསུམ་ན་མངོན་གྱུར་གྱི་རྟོག་པ་མེད་པས་མི༷་རྟོག༷་མཉམ༷་པའི༷་ཆོས༷་ཉི༷ད་ལས༷། གཟུང༷ས་སྤྲི༷ན་ཡེ༷་ཤེས༷་དྲི༷་མེ༷ད་སྔར་མཐོང་ལམ་སོགས་ལས་རྒྱ༷་ཆེ༷་ཞི༷ང༌། མཉམ༷་པར༷་བཞ༷ག་ད༷ང་མ༷་བཞ༷ག་གཉི༷ས་མེ༷ད་པ༷ར། རྟག༷་ཏུ༷་མཉམ༷་བཞ༷ག་སྤྲུལ༷་པ༷་བས༷མ་ཡ༷ས་སྟོན༷་ཏེ། རྒྱལ་སྲས་ས་བཅུ་པ་དང་སངས་རྒྱས་གཉིས་གཞན་དོན་མཛད་པ་ལ་མཉམ་པར་གསུངས་པ་བཞིན་ཚད༷་མེ༷ད་ཞིང༷་དང༷་ཡེ༷་ཤེ༷ས་གཟི༷གས་པ༷་འཇུག༷
གཉིས་པ་ཡེ་ཤེས་དངོས།
དེའི་ཚེ་རྩ༷་ཁམ༷ས་དག༷་ཅིང༷་རླུ༷ང་སེམ༷ས་ལས་སུ་རུང་བའི་ཡོ༷ན་ཏ༷ན་མཆོག༷་ཤིན༷་ཏུ༷་རྒྱ༷་ཆེ༷་དྲི༷་མ༷་མེད༷་པ༷་ནི༷། སྒོམ་ལམ་གྱི་ཡེ་ཤེས་ཉེ༷་བ༷ར་ཐོབ༷་པ༷་ཞེ༷ས་བྱའི༷་ཡེ༷་ཤེ༷ས་ཏེ༷། འཕ༷གས་ལམ༷་བརྒྱད་རྫོགས༷་ནས་མྱུར༷་དུ༷་བྱང༷་ཆུབ༷་འ༷ཐོབ། ཡོན་ཏན་དེ་དག་ཀྱང་རྡོ་རྗེའི་ལུས་ཀྱི་ལྟེ་བའི་འཁོར་ལོ་ལས་སུ་རུང་བས་ཚོགས་སྦྱོར་གྱི་ཡོན་ཏན་འཆར། སངས་རྒྱས་སྤྲུལ་སྐུའི་ཞལ་མཐོང༌། དེ་བཞིན་སྙིང་གསང་མཐོང་ལམ་སྐྱེ། མགྲིན་པས་ས་དང་པོ་ནས་བདུན་གྱི་བར་ལོངས་སྐུ་མཇལ། སྤྱི་བོས་དག་པ་ས་གསུམ་སྟེ། དབུ་མའི་མདུད་པ་ཉེར་གཅིག་གི་དང་པོ་གཉིས་གྲོལ་བས་ས་དང་པོ་ནས། ཉི་ཤུ་པ་གྲོལ་བས་ས་བཅུ་པའི་བར་གྱི་ཡོན་ཏན་རྣམས་འཆར་ཞིང༌། ཉེར་གཅིག་པ་གྲོལ་བས། ཤིན་ཏུ་དག་པ་སངས་རྒྱས་ཀྱི་སྐུ་དང་ཡེ་ཤེས་ཐམས་ཅད་འཆར་རོ། །དེའི་འཕྲོས་དོན་བར་དོའི་ཐིམ་རིམ་ཐམས་ཅད་རྫོགས་ནས་མཐར་འོད་གསལ་འཆར་ཏེ། དེའང་སེམས་ལ་སངས་རྒྱས་རང་ཆས་སུ་ཡོད་པ་ཉིད་རང་ལ་སྣང་སྟེ། སེམས་ཉིད་སྟོང་པའི་ངང་ལས་ཆོས་སྐུའི་འོད་གསལ་བཞི་དང༌། སྣང་བའི་ཆ་ལས་གཟུགས་སྐུའི་འོད་གསལ་ལྔར་ཤར་ཏེ། དང་པོ་ནི། སྣང་མཆེད་ཐོབ་པ་ཉེར་ཐོབ་ཀྱི་ཡེ་ཤེས་བཞི་སྐྱེ་རིམ་བཞིན། སྔ་མ་གསུམ་པོའི་སྐབས་ཞེ་སྡང་གི་རྟོག་པ་སོ་གསུམ༑ འདོད་ཆགས་ཀྱི་བཞི་བཅུ། གཏི་མུག་གི་བདུན་ཏེ་རགས་པ་དང༌། ཕྱི་མའི་དུས་ཕྲ་བ་འགགས་ཏེ་ཀུན་གཞི་ཆོས་སྐུར་ཐིམ་པའི་ཚེ་གཞིའི་འོད་གསལ་ཇི་བཞིན་པ་ཉིད་འཆར་བས༑ དེ་ཉིད་ངོ་ཤེས་ན་གྲོལ། དེའི་རྩལ་ལས་ལྷུན་གྲུབ་གཟུགས་སྐུའི་འོད་གསལ་རིགས་ལྔའི་ཚོམ་བུ་འཆར། དེ་རྣམས་ངོ་མ་ཤེས་ན། སྲིད་པ་བར་དོའི་སྣང་བ་འཆར་བས། རབ་ཀྱིས་བདེན་མེད། འབྲིང་གི་བསྐྱེད་རྫོགས་སྒྱུ་མ་ལྟ་བུ། ཐ་མས་སྐྱབས་འགྲོ་སོགས་ཀྱིས་བར་དོའི་འཇིགས་པ་ལས་ལོག་ནས་མཐོ་རིས་སུ་སྐྱེ་སྟེ་ཕྱི་མ་ལ་གྲོལ་བར་གསུངས་སོ། །འདི༷་ནི༷་འོ༷ད་གས༷ལ་རྡོ་རྗེ་སྙིང༷་པོ༷འི་ཐེག༷་པ༷་སྟེ༷། སྐལ༷་བཟ༷ང་དབང་རབ་རྣམས་འབྲས༷་བུ༷་ཚེ༷་འདི༷ར་གྲོལ༷་བ༷་ཡི༷ན་ནོ། །
གཉིས་པ་ཐ་མའི་སྒོམ་ཚུལ་ལ་གསུམ། ཞི་ལྷག་གི་གནས་ལ་སྤྱིར་གདམས། སོ་སོའི་རིམ་པ་བྱེ་བྲག་ཏུ་བཤད་པ། ཟུང་འཇུག་གི་ཁྱད་པར་ངོས་བཟུང་བའོ། །དང་པོ་ཞི་ལྷག་གི་གནས་སྤྱིར་གདམས་པ་ནི།
དབ༷ང་པོ༷་ཐ༷་མ༷ས་ཇི་ལྟར་བསྒོམ༷་པ༷འི་རི༷མ་པ༷་ཡ༷ང༌། ད༷ང་པོ༷ར་ཞི༷་ལྷག༷་སོ༷་སོ༷ར་རྩལ༷་སྦྱང༷་སྟེ༷། བརྟ༷ན་པ༷ར་གྱུར༷་ན༷ས་གཉིས་ཀ་ཟུང༷་འཇུ༷ག་དབྱེར༷་མེ༷ད་དུ་བསྒོམ༷་པར་བྱའོ། །དེ༷་ཡ༷ང་ཇི་ལྟར་བསྒོམ་པའི་ཐབ༷ས་ཚུལ༷་དཔ༷ག་ཏུ་མེད༷་པའི་ཚུལ༷་ལ༷་བསླབ༷་དགོས་སོ། །
གཉིས་པ་སོ་སོའི་རིམ་པ་ལ་གཉིས། ཞི་གནས་དང་ལྷག་མཐོང་ངོ༌། །དང་པོ་ཞི་གནས་ལ་གསུམ། དང་པོ་སྦྱོར་བ་དང་པོའི་ཏིང་ངེ་འཛིན་གྱིས་ལུས་སེམས་ཁོད་མཉམ་པ༑
ཐོག༷་མ༷ར་ཞི༷་གན༷ས་བཙལ༷་བའི༷་རི༷མ་པ༷་ནི༷། གནས་དབེ༷ན་པ༷འི་ཕྱོག༷ས་སུ༷་བདེ་བའི་སྟན༷་ལ༷་ར༷བ་ཏུ་འདུག༷་ན༷ས། དབུག༷ས་ཕྱིར་དབྱུང༷་བ་དང་ནང་དུ་རྔུབ༷་པ༷འི་ཁ༷་དོ༷ག་དང་གྲང༷ས་རྣམ༷ས་ཀྱིས༷། ཉིན༷་ཞག་འག༷ར་རྣམ༷་རྟོ༷ག་འདུལ༷་ཞིང༷་སེམས་གན༷ས་པ༷ར་བྱའོ༷། །དེའང་ལུས་གནད་སྐྱིལ་ཀྲུང་ལག་པ་པུས་མོར་བཀབ། རྩ་གསུམ་གསལ་བའི་རོ་མ་དཀར་པོ་སྣ་བུག་གཡས་ལ་རླུང་ཕར་འགྲོ་བའི་ཚེ་ནད་གདོན་སྡིག་སྒྲིབ་དག་པར་བསམ། རྔུབ་ཚེ་གཡོན་རྐྱང་མ་ནས་སངས་རྒྱས་སོགས་ཀྱི་ཏིང་འཛིན་ཡོན་ཏན་སོགས་འོད་དུ་ཞུ་ནས་ཞུགས་པ་དབུ་མར་ཐིམ་པར་བསམ་ལ་རླུང་ཁ་སྦྱར་དལ་བུ་བཟུང༌། རླུང་གི་ཁ་དོག་བད་ཀན་གཉེན་པོར་རླུང་གི་རླུང་ལྗང་གུ། དབྱར་ཚ་བའི་གཉེན་པོ་ཆུ་རླུང་དཀར་པོ། སྟོན་མཁྲིས་པའི་གཉེན་པོ་ས་རླུང་སེར་པོ། དགུན་གྲང་བའི་གཉེན་པོ་མེ་རླུང་དམར་པོ་སྟེ་འདུ་ནད་ཀྱི་གཉེན་པོའོ༑ ༑དབྱིབས་སྙིང་ནང་རླུང་སེམས་ཀྱི་དྭངས་མ། གཞུ། གྲུ་གསུམ། ཟླུམ་པོ། གྲུ་བཞི་རྣམས། རེག་བྱ་དེ་མཐུན། གྲངས་ཁུག་པ་བདུན་ཚུན་ཆོད་དོ། །རླུང་དེ་སྣ་བུག་ནས་ཁྲུ་གང་ནས་སྟོང་གསུམ་བར་དུ་ཇེ་རིང་ལ་སྤྲོ། ཁམས་འདུས་ཚེ་ཧས་བསལ། དད་པ་དང་བདེ་བ་སོགས་སྐྱེས་ཚེ་ནང་དུ་བཟུང༌། དེས་རྣམ་པར་མི་རྟོག་པའི་ཞི་གནས་སྐྱེ་ཞིང་ལྷན་ཅིག་སྐྱེས་པའི་ཡེ་ཤེས་ངོས་ཟིན་པར་འགྱུར་རོ། །
གཉིས་པ་ཡོངས་སུ་བཟུང་བའི་ཏིང་ངེ་འཛིན་གྱིས་མཉམ་པར་བཞག་པ།
དེ༷་ན༷ས་བྱམ༷ས་སོ༷གས་ཚད་མེད་བཞི༷་ད༷ང་སྨོན་འཇུག་གི་སེམ༷ས་གཉིས༷་དང༷༌། བསྐྱེད༷་རི༷མ་དང༷་ནི༷་བྲིས༷་སྐུ༷་དང་གླེ༷གས་བ༷མ་སོ༷གས། དགེ༷་བའི༷་ཡུལ༷་ནི༷་ག༷ང་ཡ༷ང་རུང༷་བ་ཞི༷ག་ལ༷། དམི༷གས་པ༷་རྩེ༷་གཅི༷ག་པས་སེམས་མ༷་ཡེ༷ངས་མཉ༷མ་པ༷ར་གཞ༷ག་གོ །
གསུམ་པ་ཡོངས་སུ་རྫོགས་པ་ཏིང་ངེ་འཛིན་གྱིས་དབང་བསྒྱུར་བ།
དེ༷་ལྟར༷་བཞག༷་པ༷ས་སེམ༷ས་ནི༷་བཏང་འགྲོ་བཞག་སྡོད་ལ་ལ༷ས་སུ་རུང༷་ཞིང་༷། ཡུལ་གཞ༷ན་དུ༷་མི༷་འཕྲོ༷་དམིགས་པ་གར༷་གཏད༷་ཀྱི་ཡུལ༷་ལ༷་ཟི༷ན་ཅིང༌། ཡུན་ཇི༷་ཙམ༷་དུ་བཞག༷་པ༷་དེ༷་ཙ༷མ་དུ་མཉམ༷་པ༷ར་གན༷ས་ཤིང༌༑ ལུས༷་ཀྱི་མདོག་སྣུམ་ང༷ག་སྨྲ་བ་ཉུང་སེམ༷ས་ནི༷་དག༷འ་བདེ༷ས་ཁྱབ༷་པ༷་ན༷། རྩེ༷་གཅིག༷་མི༷་གཡོ༷འི་ཞི༷་གན༷ས་གྲུབ༷་པ༷་ཡི༷ན་ནོ། །
གཉིས་པ་ལྷག་མཐོང་ལ་གཉིས་ཏེ། ཕྱི་གཟུང་བ་རང་བཞིན་མེད་པར་བརྟགས་པ་དང༌༑ ནང་འཛིན་པ་རང་བཞིན་མེད་པར་བསམ་པའོ། །དང་པོ་གཟུང་བ་རང་བཞིན་མེད་པར་བརྟགས་པ་ལ་གཉིས། དང་པོ་གཟུང་ཡུལ་སྣང་སྟོང་རྩ་བྲལ་དུ་བསྟན་པ།
དེ༷་ན༷ས་ལྷག༷་མཐོང༷་གི་དོ༷ན་ལ༷་བསླ༷བ་པ༷་ནི། ཕྱི༵་རོ༷ལ་སྣང༷་སྲིད༷་འཁོ༷ར་འད༷ས་ཀྱི་ཆོས༷་འདི༷་རྣམ༷ས། དོན་ལ་མེད་བཞིན་སྣ༷་ཚོག༷ས་སུ་སྣང༷་བ༷ས་མི་བདེན་པ་རྨི༷་ལ༷མ་དང་སྒྱུ༷་མ་འདྲ༷་ཞིང་༷། དེ་བཞིན་གཟུག༷ས་བརྙན༷་དང་སྤྲུལ༷་པ༷་དང་སྒྲ༷་བརྙན༷་དང་དྲི༷་ཟ༷འི་གྲོང༷་ཁྱེར་དང༌། མི༷ག་ཡོ༷ར་དང་སྨིག༷་རྒྱུ༷་འདྲ༷་ཞིང་༷སྙིང༷་པོ༷་མེ༷ད་པ་སྣང༷་བ༷ས་ཏེ་སྣང་དུས་ནས་སྟོང༷་སྟེ༷་ར༷ང་བཞི༷ན་སྟོང༷་པ༷འི་ང༷ང་ཉིད་དོ༑ ༑དེ་ཡང་འཁྲུལ་ངོར་སྣང་བའི་སངས་རྒྱས་བརྫུན་པ་སྤྲུལ་པའི་རང་བཞིན་ཆུ་ཟླ་ལྟར་དབྱིངས་ཆོས་སྐུ་དང་ལོངས་སྐུ་ལས་མ་གཡོས་བཞིན་སྣང་བ་བརྫུན་གྱི། དག་པ་སངས་རྒྱས་ཀྱི་རང་བཞིན་འོག་མིན་ན་བཞུགས་པ་མེད་པའི་བརྫུན་པ་ནི་མིན་ནོ། །འཁྲུལ་རྟོག་འཁོར་བའི་བདེ་སྡུག་སོགས་གཅིག་ནས་གཅིག་ཏུ་བརྒྱུད་ཅིང་ཚེ་རབས་བགྲངས་པ་འདྲ་ཡང༌༑ དོན་ལ་སྐྱེ་བ་མེད་པས་འཁོར་མ་འཁོར་གཉིས་ཀ་མེད་དེ་སྒྱུ་མའི་དཔེ་བརྒྱད་བཞིན་ནོ། །
གཉིས་པ་དེའི་ངང་ལ་འཛིན་མེད་དུ་མཉམ་པར་བཞག་པ།
དེ་ལྟར་སྒྱུ་མར་འཛིན་པ་ཙམ་ཡང་དོན་ལ་མི་དམིགས་པས་སྣང་བཏགས་ཀྱི་ཆོས་ཐ༷མས་ཅ༷ད་ཡོད་མེད་སོགས་སྤྲོས་པའི་ཡུལ་ལས་འདས་པས་ན༷མ་མཁ༷འ་དང་འདྲ༷་ཞིང༷་བད༷ག་མེ༷ད་པ༷ས། སྐྱེ༷་མེ༷ད་སྤྲོས༷་ད༷ང་བྲལ༷་བ༷ར་མཉ༷མ་པ༷ར་བཞ༷ག་གོ །དེ༷་ཡིས༷་ཕྱི༷་རོ༷ལ་ཆོས༷་ལ༷་བད༷ག་མེ༷ད་པར་མཐོང་ཅིང༷༌། བདེན་མེད་དུ་འཛིན་པའི་རྟོག་པའང་ལྡོག་པས། གཟུང༷་རྟོག་གི་བློ་དང༷་གཟུང༷་ཡུལ༷་གཉིས་ཀ་ར༷ང་བཞི༷ན་མེ༷ད་པ༷ར་རྟོ༷གས་པར་འགྱུར་རོ། །
གཉིས་པ་འཛིན་པ་རང་བཞིན་མེད་པར་བསམ་པ་ལ་བཞི། དང་པོ་སེམས་དང་སེམས་བྱུང་རང་ངོ་བརྟགས་པ།
དེ༷་ན༷ས་ན༷ང་གི༷་སེམ༷ས་ལ༷་འདི༷་ལྟར༷་བརྟག་སྟེ། བཟང་ངན་སོགས་ཡུལ་སྣ༷་ཚོ༷གས་སུ་རྟོག༷་ལ༷་བརྟགས་ན་ངོ༷་བོ༷་མེད༷་པ༷འི་འཁྲུལ་པའི་སེམ༷ས། བླང་དོར་དག༷ག་སྒྲུབ༷་དང་བདེ༷ན་བརྫུན༷་བདེ༷་སྡུག༷་བཏང༷་སྙོམ༷ས་སོག༷ས་ཀྱི། ཡུལ༷་ལ༷་ཤ་ར་ར་འཕྲོ༷་ཞིང༷་འདི་ཞེས་ངོ༷ས་བཟུང༷་མེ༷ད་པ༷་ཁྱོད༷། ད༷ང་པོ༷་ག༷ང་ནས་འོ༷ངས་ད༷་ལྟ་ག༷ང་ན༷་གན༷ས། ཐ༷་མ༷་ག༷ར་འགྲོ༷་དབྱིབ༷ས་ད༷ང་ཁ༷་དོག༷་ཅི༷་ལྟ་བུ་འདུག་སྙམ༷་དུ༷་སྐད་ཅིག་ཀྱང་མ་ཡེངས་པར་བརྟ༷གས་ཤིང་དཔྱད་པའི་ཚེ༷་འདི༷་ལྟར༷་ཡུལ་ཤེས་གཉིས་ཀ་ངོ་བོ་མེད་པར་མཐོ༷ང་བ༷ར་འགྱུར༷་ཏེ། དཀོན་བརྩེགས་ལས། དཔེར་ན་ཤིང་ཉིད་རླུང་གིས་དྲུད་པ་ལས། །མེ་བྱུང་ནས་ནི་དེ་ཡིས་སྲེག་པར་བྱེད། །དེ་བཞིན་ཤེས་རབ་དབང་པོ་སྐྱེས་ནས་ནི། །སོ་སོར་རྟོག་པ་དེ་ཉིད་སྲེག་པར་བྱེད། །ཅེས་སོ། །
གཉིས་པ་སྟོང་པར་རྟོགས་པས་རྩ་བ་བཅད་པ།
དགག་སྒྲུབ་ཀྱི་ཡུལ་ལ་འཕྲོ་བ་དང༌༑ དེ་ལ་སོ་སོར་དཔྱོད་པའི་འཛིན་པའི་སེམ༷ས་ནི༷་ཡོད་པ་ལྟར་སྣང་བ་རྟོག་པས་བསླད་པ་སྟེ་དོན་ལ་ངོ་བོ་གང་ཡང་མེད་པ་ལ་སྐྱེ་རྒྱུ་མེད་པས། ད༷ང་པོ༷ར་སྐྱེ༷་བ༷འི་རྒྱུས༷་སྟོང༷་ཞིང༷༌། མ་སྐྱེས་པ་ལ་བར༷་དུ༷་གན༷ས་མཁན་ད༷ང་ཐ༷་མར་འག༷ག་རྒྱུ་མེད་པས༷་སྟོང༷༌། དེ་བཞིན་ཁ༷་དོ༷ག་དང་དབྱིབ༷ས་མེ༷ད་ངོ༷་བོ༷་འདི་ཞེས་ངོ༷ས་བཟུང༷་བྱར་མེ༷ད། སེམས་འད༷ས་པ༷་འགག༷ས་ཤིང༷་མ༷་འོ༷ངས་པ་མ༷་སྐྱེས༷་ལ༷། ད༷་ལྟ༷་བ་གང་དུའང་མི༷་གན༷ས་ཏེ་ཕྱི༷་ནང༷་གང༷་ནའ༷ང་མེ༷ད་དེ་བཙལ་བས་མི་རྙེད་དཔེར་ན་ནམ༷་མཁ༷འ་དང་འདྲ༷་ཞི༷ང་ངོས་བཟུང་དཔྱད་ར་མེད་པར་ཡངས་ཕྱམ་མེ་བ་བྱ་བྱེད་སྤྲོ༷ས་ད༷ང་བྲལ༷་བ༷ར་འཆར་བ་ནི་ཆོས་སྐུ་རང་ལུགས་ཀྱི་དགོངས་པར་ཤེ༷ས་པར་བྱའོ། །བདེ་བ་རབ་འབྱམས་ལས། རྩ་བ་མེད་པའི་སེམས་ཉིད་ནི། །བཙལ་བས་མ་རྙེད་ངོས་བཟུང་མེད། །ཇི་བཞིན་ཡེ་བཞིན་སྟོང་པའི་ངང༌། །བརྗོད་བྲལ་རང་བྱུང་ཡེ་ཤེས་སོ། །ཞེས་སོ། །
གསུམ་པ་དེའི་ངང་ལ་སྒོམ་ཚུལ་བསྟན་པ།
དེ༷་ཚེ༷་སེམ༷ས་ལ༷་རྟོག་དཔྱོད་ཀྱིས་ག༷ང་ཡ༷ང་མི༷་བས༷མ་པ༷ར། ཁུར་གྱིས་དུབ་པའམ་ཆ༷ད་པ༷་ང༷ལ་གསོ༷་བ་བཞི༷ན་དུ༷་དཔྱད་པའི་རྗེས་སུ་ལྟོད་ཀྱིས༷་གློད༷་དེ། ཅི༷་ཡ༷ང་མི༷་བས༷མ་གང་ཡང་ཡི༷ད་ལ༷་བྱེད༷་པ༷་བོ༷ར་ཏེ། རིག་མདངས་བདེ་བ་དང་བཅས་མ་འགགས་པར་སྣང་བ་ཐ༷མས་ཅད༷་རང་བཞིན་གཉིས༷་མེ༷ད་མཉམ༷་པ༷འི་ང༷ང་ལ༷་ཁྲོལ་ལེ་ཤིགས་སེ་བུན་ནེ་བཞ༷ག་སྟེ། དོ་ཧ་ལས། འཇུར་བུས་བཅིངས་པའི་སེམས་དེ་ནི། །གློད་ན་གྲོལ་བར་ཐེ་ཚོམ་མེད། །རྨོངས་རྣམས་གང་གིས་འཆིང་གྱུར་པ། །མཁས་རྣམས་དེ་ཡིས་རྣམས་པར་གྲོལ། །ཞེས་སོ། །སྤྱིར་ཡང་སེམས་བསྒྲིམས་ཏེ་བཟུང་ན་འཕྲོ་ཞིང༌། གང་དགར་སོང་ཞིག་ཅེས་གློད་ན་རང་སོར་གནས་པ་ཆོད་ཉིད་ཡིན་ཏེ༑ དེ་ཉིད་ལས། བཅིངས་པ་དག་ནི་ཕྱོགས་བཅུར་འགྲོ་བར་རྩོམ། །ཐོངས་པར་གྱུར་ན་མི་གཡོ་བརྟན་པར་གནས། །གོ་ལྡོག་རྔ་མོ་ལྟ་བུར་བདག་གིས་མཐོང༌། །བུ་ཁྱོད་རྣམས་ཀྱང་རང་ལ་ཅེར་ཏེ་ལྟོས། །ཞེས་སོ། །དེ་བཞིན་གཟིངས་ཀྱི་བྱ་རོག་ལྟར་སེམས་འཕྲོ་རུ་བཅུག་ནས༑ ད་ཅུང་ཟད་ཀྱང་ནང་དུ་མ་འོང་ཞིག་ཅེས་བྱས་ན། ཕྱི་ཡུལ་ལ་འཕྲོ་བ་བཞིན་བྱས་ཀྱང་ནང་དུ་ལོག་ནས་རང་སར་གནས་པ་འབྱུང་སྟེ། ཇི་ལྟར་གཟིངས་ལ་འཕུར་བའི་བྱ་རོག་ནི། བསྐོར་ཞིང་བསྐོར་ཞིང་སླར་ཡང་དེ་རུ་འབབ་ཞེས་སོ། །
བཞི་པ་དེ་ལྟར་སྒོམ་པའི་དགོས་པ་བརྗོད་པ།
བསྒོམ་ཚུལ་དེ༷་ཡི༷ས་ང༷ར་འཛི༷ན་གྱི་རྣམ་རྟོག་རྩད་བཅད་པས་ག༷ང་ཟག༷་གི་བད༷ག་མེ༷ད་ཅི༷ང༌། འཛི༷ན་པའི༷་སེམ༷ས་ལ༷་ར༷ང་བཞིན༷་མེ༷ད་པ༷ར་རྟོག༷ས་ཏེ་སྔར་གཟུང་ཡུལ་ངོ་བོ་མེད་པས་གཟུང་བ་བདག་མེད་པར་རྟོགས་པས་བདག་མེད་གཉིས་ཀྱི་དོན་མཐོང་བས་གྲོལ་བར་འགྱུར་རོ། །
གསུམ་པ་ཟུང་འབྲེལ་གི་ཁྱད་པར་ངོས་བཟུང་བ་ལ་གསུམ།
ཟུང་འཇུག་དོན་གྱི་སྒོམ་ཚུལ། འོད་གསལ་རྟོགས་པའི་འཆར་ཚུར། ཞི་ལྷག་ངེས་པའི་རང་བཞིན་ནོ། །དང་པོ་ཟུང་འཇུག་དོན་གྱི་སྒོམ་ཚུལ་ལ་གསུམ། དང་པོ་གནས་ལུགས་དོན་གྱི་ཟུང་འཇུགཞི་ལྷག་སོ་སོར་བརྟན་པ་ཐོབ་པ་དེ༷་ན༷ས་ཞི་ལྷག་ཟུང༷་འཇུ༷ག་གཉུ༷ག་མའི༷་ཡེ༷་ཤེ༷ས་ནི༷། སྣང༷་བ་གཟུང་བ་དང་དེ་འཛིན་པའི་སེམ༷ས་སྣང་སྟོང་གཉིས༷་མེ༷ད་ཆུ༷་དང་ཆུ༷་ཟླ༷་དབྱེར་མེད་པ་བཞིན༷་ནོ།།
གཉིས་པ་གཉིས་མེད་བློས་སྒོམ་ཚུལ།
དེ་ལྟར་མ་རྟོགས་པར་བདག་གཉིས༷་སུ༷་གཟུང༷་བ༷ས་བག་ཆགས་ཀྱི་དབང་གིས་མེད་བཞིན་སྲིད༷་པ༷ར་འཁྲུལ༷་ན༷་ཡ༷ང༌། རང་བཞིན་གཉིས༷་སུ་མེ༷ད་པར་ཤེ༷ས་པ༷ས་འབྲས་བུ་མྱ༷་ང༷ན་འད༷ས་ཞི༷ར་འགྲོ༷། དེ༷་བ༷ས་གཉིས༷་མེ༷ད་མཉམ་པའི་དོན༷་ལ༷་འདི༷་ལྟར༷་བསླབ༷་པར་བྱ་སྟེ། འཁོར་འདས་ཀྱི་ཆོས༷་རྣམ༷ས་གདོད་མ་ནས་མ༷་སྐྱེས༷་མི་འགག་སེམ༷ས་ཀྱི༷་ངོ༷་བོ༷་ཉིད༷་དེ། སེ༷མས་ཀྱི༷་ར༷ང་བཞི༷ན་ནམ་མཁའ་ལྟར་ཡེ་ནས་དག༷་ཅི༷ང་དྲི༷་མ༷་མེ༷ད་པ་རང་བཞིན་གྱི་འོད་གསལ་བ་ཡིན་པས། མཐའ་ཡིས་མ་གོས་པའི་སེམས་ཉིད་དྲི༷་མེ༷ད་སྟོང༷་གས༷ལ་སྤྲོས༷་པ་ད༷ང་བྲལ༷་བ༷ར་བློ་ཡི་རྩོལ་བས་མ་བཅོས་པར་གཞག༷ མི་ཟད་པའི་གཏེར་མཛོད་མན་ངག་གི་གླུ་ལས། སེམས་ཉིད་རྣལ་མའི་དོན་ནི་ཀུན་གྱིས་རྟོགས་དཀའ་བས། །མཐའ་ཡིས་མ་གོས་དྲི་མ་མེད་པའི་སྙིང་པོ་ནི། །རང་བཞིན་གདོད་ནས་དག་པས་ཀུན་གྱིས་དཔྱད་མི་བྱ། །གལ་ཏེ་དཔྱད་ན་དུག་སྦྲུལ་རྩེས་པ་ཁོ་ནར་ཟད། །ཅེས་དང༌། ཀུན་བྱེད་ལས། ཇི་ལྟར་སྣང་བ་དེ་བཞིན་ངང་དུ་གཅིག །འདི་ལ་སུས་ཀྱང་འཆོས་པར་མ་བྱེད་ཅིག །མ་བཅོས་མཉམ་པའི་རྒྱལ་པོ་དེ་ལ་ནི། །མི་རྟོག་ཆོས་སྐུའི་དགོངས་པ་ངང་གིས་གནས༑ ༑ཞེས་སོ། །
གསུམ་པ་དྲོད་རྟགས་ཡོན་ཏན་གྱི་སྐྱེ་ཚུལ།
དེ༷་ཡི༷ས་ཉོ༷ན་མོ༷ངས་པའི་རྙོག༷་པ༷་ར༷བ་ཏུ་ཞི༷་ཞིང༷༌། རྣམ༷་པ༷ར་མི༷་རྟོག༷་པའི་ཡེ༷་ཤེ༷ས་ཆེ༷ན་པོ༷ར་གན༷ས་ཏེ། རི༷ག་པ་ད༷ང་གྲོལ་པའི་ཡོན་ཏན་མངོན༷་ཤེ༷ས་དང་ཏི༷ང་འཛི༷ན་སོགས་འགྲུབ༷་པར་འགྱུར༷་ཞིང༷༌། གཟུང༷་འཛི༷ན་གཉི༷ས་སུ་མེད༷་པའི་རྟག་ཆད་མཐ༷འ་བྲལ༷་དབུ༷་མ༷ར་རྟོག༷ས་པ་ཡིན་ནོ། །
གཉིས་པ་འོད་གསལ་ལ་གསུམ། དང་པོ་སེམས་ཉིད་གཞིའི་འོད་གསལ།
མཉམ་བཞག་དེ༷་ཡི་ཚེ༷་སེམ༷ས་ནི༷་སྤྲོ་བསྡུ་བྲལ་བ་ནམ༷་མཁ༷འ་ལྟ༷་བུ༷་ལ༷། སྣང་ཡུལ༷་ནི༷་མ་འགགས་ཤིང་མི༷་དམི༷གས་པས་ར༷ང་བཞི༷ན་གྱིས་སྤྲོས༷་ད༷ང་བྲལ༷་བ་སྟེ། སྒོམ༷་མཁན་ད༷ང་བསྒོམ༷་བྱ༷་གཉིས་སུ་མེད༷་པའི༷་ཆོ༷ས་ཉིད༷་ལ༷། བྱ༷་རྒྱུ༷་དང་བྱེད༷་མཁན༷་མེད༷་པ༷ས་རང་སར་གྲོལ་བའི་གདོ༷ད་མའི༷་ང༷ང༌། སེམས་སེམས་བྱུང་གི་དྲི༷་མ༷་མེད༷་པའི་རང༷་བཞིན༷་ད༷ག་པའི༷་སེམས་ཉིད་དོན་གྱི་སང༷ས་རྒྱས༷་ཆོས་ཀྱི་སྐུ་ཡི༷ན་ནོ། །
གཉིས་པ་དེ་ཉིད་བློས་རྟོགས་ཚུལ།
དེའི་ཚེ་ཕྱི་གཟུང༷་བའི་ཡུལ༷་ལྔ་མི༷་དམི༷གས་ཏེ་ཆུ༷་ཟླ༷་དང་མི༷ག་ཡོ༷ར་ལྟ་བུ་ལ༷། ནང་འཛི༷ན་མཁ༷ན་གྱི་ཤེས་པ་ཆ་མེད་པས་ནམ་མཁའ་ལྟར་མི༷་དམི༷གས་ཤིང་གཡོ༷་བ་མེ༷ད་པའི་ཕྱོག༷་ལྷུང༷་དང་བྲལ༷་ཏེ། སྣང༷་སེམ༷ས་གཉིས༷་མེ༷ད་སྤྲོ་བསྡུ་དང་བྲལ་བའི་ཤེས་རབ་ཀྱི་ཕ༷་རོལ༷་ཕྱི༷ན་པའི༷་ང༷ང༌། ཟ༷བ་ཞི༷་སྤྲོས༷་བྲལ༷་རང་བཞིན་གྱིས་འོ༷ད་གས༷ལ་འ༷དུས་མ༷་བྱས༷་པ། སོ་སོ་རང་རིག་པའི་ཡེ་ཤེས་བདུ༷ད་རྩི༷་ལྟ་༷བུ༷འི་ཆོས༷་ཉིད༷་ཁོ༷ང་དུ༷་ཆུད༷།
གསུམ་པ་གནས་ལུགས་ངང་དུ་ཕྱིན་ཚུལ།
དེ་ལྟའི་ལྟ་བ་འཛི༵ན་མེ༵ད་ཡ༵ངས་པ་ཆེན་པོའི་དོན་རྟོགས་ཤིང་དེའི་ངང་ལ་གནས་པ༵འི་ཏིང༷་ངེ་འཛི༵ན་གྱི་གྲུ༷་ཆེ༷ན་གྱི༵ས། སྲིད༵་གསུམ༷་འཁོར་བའི་རྒྱ༷་མཚོ༷འི་ཕ༷་རོ༷ལ་བརྒ༷ལ་བས༷་ན༷། ཡེ་ནས་སྤྲོས་པ་མེད་པས་གཞི༷་བདེ༷འི་སྟེང༷་དུ༷་བློ༷་སྤྲོས་པ་མེད་པར་འདྲེས་པའི་དུས་དེར་བདེ༷་བ་རྒྱུན༷་མི༷་འཆ༷ད་དེ། དབྱིངས་ཡེ་དབྱེར་མེད་ར༷ང་བཞི༷ན་རྫོག༷ས་པ༷་ཆེ༷ན་པོ༷འི་ང༷ང་དུ༷་ཕྱི༷ན་པ་ཡིན་ནོ། །
གསུམ་པ་ཞི་ལྷག་ངེས་པའི་རང་བཞིན་ལ་གསུམ། དང་པོ་ངོ་བོ་ངེས་པའི་གྲུབ་ཚུལ།
སེམས་སྤྲོ་བསྡུ་དང་བྲལ་བར་གན༷ས་པ༷ས་ཞི༷་གན༷ས་ཆོས༷་སྐུ༷་ཡི་རྒྱུ་ཅན་སྟོང༷་ཆ་ཡེ་ཤེས་ཀྱི་ཚོགས་ཤེས་རབ་རྫོགས་པའི་རིམ་པ༷་ཡིན་ལ༷། གས༷ལ་བ༷ས་ལྷག༷་མཐོ༷ང་གཟུག༷ས་སྐུ༷་ཡི་རྒྱུ་ཅན་སྣང༷་བ༷་ཉིད༷་བསོད་ནམས་ཀྱི་ཚོགས་ཐབས་བསྐྱེད་པའི་རིམ་པ་སྟེ། དེ་ལྟར་ཐབ༷ས་དང༷་ཤེ༷ས་རབ༷་ཚོགས༷་གཉིས༷་བསྐྱེ༵ད་རྫོགས༷་ལྷུན་གྱིས་གྲུབ༷་བོ། །དེའི་དུས་སུ་དམིགས་པ་མེད་པས་ཕྱིན་དྲུག་རྫོགས་པར་ཡང༌། ཚངས་པ་ཁྱད་པར་སེམས་ཀྱིས་ཞུས་པའི་མདོ་ལས། མི་འཛིན་པ་ནི་སྦྱིན་པའོ། །མི་བསྲུང་བ་ནི་ཚུལ་ཁྲིམས་སོ། །མི་གནས་པ་ནི་བཟོད་པའོ། །མི་བརྩོན་པ་ནི་བརྩོན་འགྲུས་སོ། །མི་སེམས་པ་ནི་བསམ་གཏན་ནོ། །མི་དམིགས་པ་ནི་ཤེས་རབ་བོ། །ཞེས་སོ། །
གཉིས་པ་རང་བཞིན་ངེས་པའི་སྒོམ་ཚུལ།
དེ་ཡང་ཐོག་མར་ལྷག༷་མཐོ༷ང་རྟོག༷ས་པའི༷་ཤེས༷་ར༷བ་བསྐྱེད༷་བྱས༷་ན༷ས། དེའི་རྗེས་སུ་ཞི༷་གན༷ས་ཀྱིས༷་ནི༷་དེ༷་ཡི༷་ང༷ང་ལ༷་གན༷ས་པས་ཟུང་དུ་ཆུད་པར་ཤེས་པར་བྱའོ། །
གསུམ་པ་གནས་ལུགས་ངེས་པའི་སྐྱེས་ཚུལ།
མཉམ་པར་འཇོག་པའི་དུས་ག༷ང་ཚེ༷་གཟུང༷་འཛི༷ན་གྱི་དངོ༷ས་པོ་དང༷་དངོ༷ས་མེ༷ད་དུ༷་འཛིན་པ་དག བློ༷་ཡི༷་མདུན་ནམ་རྣམ༷་པ༷ར་ར༷བ་ཏུ༷་མི༷་གན༷ས་པ༷། དེ༷་ཡི་ཚེ༷་དབྱིང༷ས་ད༷ང་ཡེ༷་ཤེས༷་གཉིས༷་མེ༷ད་པ༷ར་ཟུང་དུ་འཇུག་པས་སེམ༷ས་ད༷ང་སེམ༷ས་བྱུང་༷གི་སྤྲོས་པའི་དམི༷གས་པ༷་མེ༷ད་པ༷ར་རབ་ཏུ་ཞི༷་བ་ཉིད་དོ། །
དོན་གསུམ་པ་བསྒོམས་པས་ཐོབ་པ་ཏིང་ངེ་འཛིན་གྱི་རང་བཞིན་ལ་གསུམ། སེམས་ཉིད་ཡོན་ཏན་གྱི་འཆར་གཞི་མདོར་བསྟན། དེ་ལས་ཤར་བའི་ཡོན་ཏན་དངོས་རྒྱས་པར་བཤད། ཞི་ལྷག་ངེས་པས་དོན་བསྡུ་བའོ། །དང་པོ་ནི།
རང༷་བཞིན༷་གདོད༷་ནས༷་དག༷་པའི༷་སེམས༷་ཉིད༷་ལ༷་ཡོན་ཏན་ཡེ་ལྡན་དུ་ཡོད་ཀྱང༌། གནས༷་སྐབས༷་གློ༷་བུར༷་ཀུན༷་རྟོག༷་གི་དྲི་མས་བསྒྲིབས་པའི་ཚེ་མི་སྣང་བས། ཞི་ལྷག་ཟུང་འབྲེལ་གྱི་ལམ་བསྒོམས་པས་ཅི་རིགས་སུ་དག༷་པ༷་ན༷། བསམ་གཟུགས་སོགས་སྙོམ༷ས་འཇུག༷་དགུ༷་ད༷ང་རྫུ༷་འཕྲུལ༷་དང་མངོ༷ན་ཤེ༷ས་འགྲུབ༷། ཏིང༷་འཛི༷ན་གྱི་རྣམ་པ་གྲང༷ས་མེ༷ད་པ་དང་ཚིག་དང་དོན་གྱི་གཟུང༷ས་སོགས་ཡོན་ཏན་གྱི་ཚོགས་དུ་མ་སྤྲིན༷་ལྷུན༷་གྱི༷ས་གྲུབ༷་པ་ཡིན་ནོ། །
གཉིས་པ་ལ་གཉིས། སྙོམས་འཇུག་དགུའི་སྒོམ་ཚུལ་དང༌། ཏིང་ངེ་འཛིན་གྱི་ཐོབ་ཚུལ་ལོ། །དང་པོ་སྙོམས་དགུའི་སྒོམ་ཚུལ་ལ་གསུམ། དང་པོ་བསམ་གཏན་བཞིའི་སྒོམ་ཚུལ།
སྙོམས་འཇུག་དགུ་ནི་སྐབས་འདིར་རང་གི་རྟེན་དལ་འབྱོར་ཐོབ་པས་མི་ལ་སྦྱར་ཏེ། ར༷ང་ས༷་འདོ༷ད་པ༷འི་སེམ༷ས་ག༷ང་རྩེ༷་གཅིག༷་པ༷་སྔར་སྨོས་པའི་བདེ་གསལ་མི་རྟོག་པའི་ཉེར་བསྡོགས་༼བལྡོག་འདིའི་རིགས་འདི་ལྟར་ཞུས།༽དེ༷་ལ༷ས་དངོས་གཞི་རྟོག༷་པ་ད༷ང་དཔྱོད༷་པ་དང་བཅས་པ༷འི་ཏིང༷་ངེ༷་འཛི༷ན། དག༷འ་བདེ༷འི་ཡ༷ན་ལ༷ག་ཅན་གྱི་བས༷མ་གཏན༷་ད༷ང་པོ༷་སྐྱེ༷་སྟེ། དང་པོ་འདོད་སེམས་རྩེ་གཅིག་ཏུ་འཇོག་དུས་བསམ་གཏན་དང་པོའི་ཉེར་བསྡོགས་མི་ལྕོགས་མེད་པ་སྟེ། དེའང་མཉམ་པར་འཇོག་དགོས་སྙམ་དུ་རྟོག་པ་དང་བཅས་ཤིང༌། དེ་ཉིད་གང་དུའང་མི་རྟོག་པའི་ངང་དུ་འཇོག་པའི་དྲན་རྩིའི་དཔྱོད་པ་དང་བཅས་པའི་སྦྱོར་བ་ལས་དངོས་གཞི་མི་རྟོག་པའི་ཡེ་ཤེས་སྐྱེའོ། །ཐུན་རྗེས་དང་ཐུན་མཚམས་སུ་རྟོག་དཔྱོད་དང་ལྡན་པའོ། །བསམ་གཏན་གཉིས་པ་ནི། བསམ་གཏན་དང་པོའི་སེམས་ཀྱི་ཉེར་བསྡོགས་དེ༷་ལ༷ས་དངོས་གཞི་རྟོག༷་པ་མེ༷ད་ལ་དཔྱོ༷ད་པ་དང་བཅས་པ༷འི་ཏིང༷་ངེ༷་འཛི༷ན། སེམ༷ས་གས༷ལ་ལ་མི་རྟོག་པ་དག༷འ་བདེ༷འི་ར༷ང་བཞི༷ན་ཅན་གྱི་བསམ་གཏན་གཉིས༷་པ༷་སྐྱེ༷། ཉེར་བསྡོགས་དེ༷་ལ༷ས་དངོས་གཞི་རྟོག༷་དཔྱོད༷་གཉིས༷་ཀ་མེད༷་པའི་ཏིང༷་ངེ༷་འཛི༷ན་དག༷འ་བདེ༷ས་བརླན༷་པའི༷་ཡན༷་ལག༷་ཅན་བསམ་གཏན་གསུམ༷་པ༷་སྐྱེ། ཉེར་བསྡོགས་དེ༷་ལས༷་གསུམ་པའི་དགའ་བདེ་དང་བཅས་པའི་དངོས་གཞི་ཁྱད་པར་ཅན་དགའ༷་བ༷་སྡུད༷་པའི༷་ཏིང༷་ངེ༷་འཛིན༷། བསམ་གཏན་བཞི༷་པ༷་ཕན༷་ཡོན༷་ཡན༷་ལག༷་བཅས༷་པ༷་སྐྱེ༵། ཡུམ་བར་མ་ལས། རྟོག་པ་དང་བཅས་ཤིང་དཔྱོད་པ་དང་བཅས་པ་ནི་བསམ་གཏན་དང་པོའོ། །རྟོག་པ་མེད་ལ་དཔྱོད་པ་ཙམ་དང་བཅས་པ་ནི་བསམ་གཏན་གཉིས་པའོ། །རྟོག་པ་ཡང་མེད་དཔྱོད་པ་ཡང་མེད་པའི་ཡིད་ལ་བྱེད་པ་ནི་བསམ་གཏན་གསུམ་པའོ། །དགའ་བ་སྡུད་པའི་ཡིད་ལ་བྱེད་པ་ནི་བསམ་གཏན་བཞི་པའོ། །ཞེས་སོ། །
གཉིས་པ་ལྷག་མ་ལྔའི་སྒོམ་ཚུལ།
བསམ་གཏན་གྱི་སེམས་ཐོབ་པའི་རྟེན་དེ༷་ལ༷ས་གཟུགས་མེད་ཀྱི་སེམས་ཁྱད་པར་ཅན་སྐྱེ་བས་ཆོས་ཐམས་ཅད་ནམ་མཁ༷འ་ལྟར༷་ད༷ག་ཅིང༷་དྭང༷ས་པ་དྲི་མ་མེད་པའི་ངོ་བོ་ཉིད་ཡིད་ལ་བྱེད་པའི༷་སེམ༷ས་ནམ༷་མཁ༷འ་མཐའ༷་ཡ༷ས་ཀྱི་སྐྱེ༷་མཆེད༷་ཐོབ༷་པ༷ར་འགྱུར༷། རྟེན་དེ༷་ལ༷ས་ཆོས༷་ཀུན༷་སེ༷མས་ཙམ་ལ་སེམས་ཉིད༷་ཐོག་ཐ་སོགས་སྤྲོས༷་པ༷་མེ༷ད་པའི་རྣ༷མ་ཤེ༷ས་ཙམ་སྟོན་པས་རྣམ་ཤེས་མཐ༷འ་ཡ༷ས་སྐྱེ༷་མཆེ༷ད་ཐོ༷བ་པ༷ར་འགྱུར༷། རྟེན་དེ༷་ལ༷ས་སྣང༷་སེམ༷ས་གཉིས་ཀ་མི༷་དམི༷གས་པས་སྤྲོས༷་ད༷ང་བྲལ༷་བས་གང་དུའང་མི་མཐོང་བའི་སེམས་ཅི༷་ཡང༷་མེ༷ད་པ༷འི་སྐྱེ༷་མཆེ༷ད་འགྲུབ༷་པ༷ར་འགྱུར༷། རྟེན་དེ༷་ལ༷ས་ཡོད༷་མེ༷ད་གང་གིའང་མཐའི་སྤྲོས༷་ཀུ༷ན་བྲལ༷་བ༷ས་སེ༷མས། ཡོ༷ད་མི༷ན་མེ༷ད་མིན་ཏེ་སྲིད་རྩེའི་སྐྱེ༷་མཆེད༷་འགྲུབ༷་པ༷ར་འགྱུར༷་རྟེན་དེ༷་ལ༷ས་སྣ༷་ཚོ༷གས་ཉོན༷་མོང༷ས་ཅན་གྱི་སྤྲོས༷་པའི༷་སེམ༷ས་མ་ལུས་པ་རང༷་བཞི༷ན་གྱིས་འགོ༷ག་པ༷་ཞི༷་བ༷་ཐོབ༷་པ༷ར་འགྱུར༷། དབྱེ་ན། བློས་གཞིགས་ཤིང་དཔྱད་ནས་སོ་སོར་བརྟགས་པའི་འགོག་པ་དང༌། མ་གཞིགས་པར་ཆོས་ཉིད་ཀྱི་ངང་ལ་འཇོག་པ་སོ་སོར་བརྟགས་མིན་གྱི་འགོག་པ་གཉིས་སོ། །དེའང་བྱང་ཆུབ་སེམས་དཔའི་འགོག་པ་ནི་སྙིང་རྗེས་སེམས་ཅན་རྗེས་སུ་འཛིན་པ་ཡིན་ཡང༌། རྣམ་པར་མི་རྟོག་པའི་ཡེ་ཤེས་ཀྱིས་སྙིང་རྗེ་སྐྱེ་བས་སྤྲོས་པ་ཡོད་པ་མིན་ནོ། །སྤྱིར་སྐྱེ་འཕགས་ཀྱི་བསམ་གཏན་ནི་འབྲས་བུ་ཆེའི་སེམས་བར་མཉམ་དུ་ཐོབ་པ་ལས། བྱིས་པ་རྣམས་ཞི་གནས་ཀྱི་བདེ་བ་ལ་ཕྱོགས་ཏེ་ནམ་མཁའ་ལྟ་བུའོ་སྙམ་པ་དེའི་ངང་དུ་བློ་འཇུག་པ་ནུབ་པས། གཟུགས་མེད་ཀྱི་སེམས་ཀྱིས་སྲིད་རྩེར་འཕེན་ལ། འཕགས་པ་རྣམས་ལྷག་མཐོང་གི་ཡེ་ཤེས་ཀྱིས་བདག་མེད་པའི་དོན་རྟོགས་པའི་ཟུང་འབྲེལ་ཁྱད་པར་ཅན་གྱིས། མི་ཆེ་བའི་སེམས་ཐོབ་ནས་འོག་མིན་གྱི་བར་མཐོང་སྒོམ་གྱི་ཡེ་ཤེས་གོང་མ་ཐོབ་ནས་མྱ་ངན་ལས་འདའོ། །འཕགས་པ་དེའི་སེམས་ལ་བསམ་གཟུགས་ཀྱི་ཆའི་ཡོན་ཏན་ཚང་བས་ཏིང་འཛིན་དེ་དག་ལ་འཇུག་གི། སོ་སྐྱེས་ལྟར་ཁམས་དེ་དག་གི་སེམས་རང་མཚན་པ་མེད་དེ་ཐེག་ཆེན་འཕགས་པ་རྣམས་ཁམས་གོང་མར་སྐྱེ་བ་མི་འཛིན་པའི་ཕྱིར་རོ། །
གསུམ་པ་མངོན་ཤེས་རྫུ་འཕྲུལ་ཐོབ་ཚུལ།
དེ༷་ལྟར༷་མཐ༷ར་གྱིས༷་གནས་པའི་ཏིང་ངེ་འཛིན་གྱི་སྙོམ༷ས་འཇུག༷་དགུ༷་པོ༷་ཡ༷ང་ཡས་མར་གོ་རིམ་བཞིན་རིམ་པར་བསྒོམ་པ་སེངྒེ་རྣམ་བསྒྱིངས་དང༌། རིམ༷་ད༷ང་རིམ་མིན་ཐོད༷་རྒལ༷་དུ་རྩལ༷་སྦྱང༷ས་པ༷ས་སྔར་མི་ཤེས་པའི་ར༷ང་གཞ༷ན་གྱི་སྔ༷་ཕྱིའི༷་ཚེ༷་ར༷བས་དེར་བསགས་པའི་ལ༷ས་རྣམ༷ས་ད༷ང༌། དགེ་མི་དགེ་སོགས་སེམ༷ས་ཀྱི༷་སྤྱོད༷་ཡུ༷ལ་གང༷་ཡི༷ན་ཤེས༷་པ༷་ད༷ང༌། གནས་གང་དུ་འཆི༷་འཕོ༷་བ་དང་སྐྱེ༷་བ་ད༷ང༌། རི་སོགས་སྒྲིབ༷་པ༷ས་ཆོད༷་ཀྱང༷་མ་བསྒྲིབས་པར་མཐོང༷༌། དངོས་པོ་རྣམས་གཅིག༷་ད༷ང་དུ་མ༷ར་རྫུ༷་ཞིང༷་རྣམ༷་པ༷ར་འཕྲུལ༷་བ་དང༌། ཉོན༷་མོ༷ངས་པ་མེ༷ད་ཅི༷ང་ཇི༷་སྙེད༷་པའི་ཆོས་ཀུན་ཇི༷་ལྟ་བ་བཞིན༷་དུ་ཤེས༷་པ་དང༌། ཞིང༷་རྣམ༷་བདེ༷་གཤེ༷གས་སྲས༷་བཅས་ཀྱིས༷་ག༷ང་བ༷་མཐོང༷་བ་དང༌།
གཉིས་པ་ཏིང་ངེ་འཛིན་གྱི་ཐོབ་ཚུལ།
དེ༷་ཚེ༷་དག་མ་དག་གི་སྣང༷་བ༷་སྒྱུ༷་མ༷ར་ར༷བ་ཏུ་རྟོག༷ས་པ༷ས། སྒྱུ༵་མ༷་ལྟ༷་བུ༷འི་ཏིང༷་ངེ་འཛི༷ན་ཉིད༷་དང༷་ནི༷། སེམ༷ས་ཉོན་མོངས་ཀྱི༷་གདུང༷་བ་དང་བྲལ༷་བས་རྙོག༷་པ༷་ར༷བ་ཏུ་ཞིའི༷་ཕྱིར༷། ཟླ༷་བ༷་དྲི༷་མ༷་མེ༷ད་པའི༷་ཏིང༷་ངེ་འཛི༷ན་ད༷ང༌། ཆོས༷་ཀུན༷་མི༷་དམི༷གས་མཉམ༷་པ༷འི་ངང༷་དུ་རོ་གཅི༷ག་པར་རྟོགས་པ༷ས། ནམ་མཁ༷འ་ལྟར༷་གོ༷ས་པ༷་མེ༷ད་པ༷འི་ཏིང༷་ངེ་འཛི༷ན་སོ༷གས། བློ་རྫས་གཅིག་ལ་ཆའི་ཡོན་ཏན་ཇེ་མང་དུ་གོང་དུ་འཕེལ་བས་བརྒྱ༷་སྟོ༷ང་གྲང༷ས་མེ༷ད་པ་ར༷བ་ཏུ༷་འགྲུབ༷་པ༷ར་འགྱུར༷།
གསུམ་པ་ཞི་ལྷག་ངེས་པའི་དོན་བསྡུ་བ། དོན་གསུམ་པ་ས་དང་ལམ་གྱི་ཡོན་ཏན་ལ་དྲུག་ལས།
དེའང་སོ་སོར་རྟོག་པའི་ལྷག༷་མཐོ༷ང་གི༷ས་ནི༷་ཆོས་ར༷བ་ཏུ༷་རྟོག༷ས་པ༷འི་དོ༷ན་རྣམས༑ ཞི༷་གན༷ས་ད༷མ་པ༷ས་རྩེ༷་གཅི༷ག་ཏུ་རྒྱུད་ལ་གཟུང༷་བ༷འི་ཕྱིར༷་ལྷག་མཐོང་ནི་གཟུང༷ས་དང༷་ཞི་གནས་ནི་ཏིང༷་འཛི༷ན། དེ་གཉིས་ཟུང༷་འབྲེལ༷་དུ་ལྷུན༷་གྱིས༷་གྲུབ༷་པ་ཡིན་ནོ། །
དང་པོ་ཚོགས་ལམ་ལ་གསུམ། དང་པོ་ཆུང་ངུ༌།
བྱེ་བྲག་ལམ་གྱི་དབྱེ་བ་སངས་རྒྱས་རྣམས་ལ༷མ་ལྔ༷འི་རི༷མ་པ༷་བགྲོད༷་ལ༷ས་གྲོ༷ལ༷་བ༷་སྟེ༷། དེའང་ཚོགས་ལམ་གྱི་རྒྱུ་ཐེག་ཆེན་སེམས་བསྐྱེད་གསར་དུ་སྐྱེ་བའི་རྟེན་རིགས་སད་པ། འབྲས་བུ་ནི་ལམ་ཕྱི་མ་བཞི། ངེས་ཚིག་ཐོས་བསམ་དང་བསོད་ནམས་ཀྱི་ཚོགས་གཙོ་བོར་གྱུར་པས་སོ། །དབྱེ་ན་ཆུང་འབྲིང་ཆེ་གསུམ་ཏེ་ཆུང་ངུར་ལུས་ཚོར་སེམས་དང་ཆོས། དྲན་པ་ཉེ་བར་བཞག་པ་བཞི་བསྒོམ་ཞིང་འདིའི་སྐབས་སུ་སྦྱོར་ལམ་སྐྱེ་བའི་དུས་མ་ངེས་པའོ། །འབྲིང་པོར་ཡང་དག་སྤོང་བ་བཞི༑ སྦྱོར་ལམ་ཚེ་ཕྱི་མར་སྐྱེ་ངེས་པ། ཆེན་པོར་རྫུ་འཕྲུལ་གྱི་རྐང་པ་བཞི། སྦྱོར་ལམ་ཚེ་འདིར་སྐྱེ་ངེས་པའོ། །ལམ་འདི་ཡི་གཉེན་པོའི་ཁྱད་པར་འདུ་བྱེད་ལ་ཉེས་དམིགས་སུ་ལྟ་བས་སུན་འབྱིན་པ། སྤངས་པ་ནི་ཟག་བཅས་ལ་སྐྱོན་དུ་མཐོང་བས་མངོན་ཞེན་མངོན་གྱུར་པའི་ངོ་སྐལ་དུ་གྱུར་ཚད། རྟོགས་པ་ནི་བདག་མེད་གཉིས་ཐོས་བསམ་གྱིས་དོན་སྤྱིའི་ཚུལ་དུ་རྟོགས་པ་ཤས་ཆེ། སྒོམ་བྱུང་གི་རྟོགས་པའང་ཡོད། ཡོན་ཏན་སྤྱན་དང་མངོན་ཤེས་སོགས་ཅི་རིགས་ཡོད། བསྒོམ་པའི་ཁྱད་པར་ཆོས་ཀྱི་སྡོམ་བཞི་དང༌། དད་སོགས་ལྔ་དབང་པོའི་ངོ་བོར་མ་སྐྱེས་པའི་ཐར་ཆ་ལྔ་དང༌། སྐྱེས་བུ་ཆེན་པོའི་རྣམ་རྟོག་བརྒྱད་དང༌། མི་སྡུག་པ་སོགས་དུག་གསུམ་གྱི་གཉེན་པོར་གྱུར་པ་རྣམས་སོ། །ཚོ༷གས་ལ༷མ་ཆུ༷ང་ངུར༷་ལུ༷ས་ཚོར༷་སེམས༷་ད༷ང་ཆོ༷ས། དྲན༷་པ༷་ཉེ༷་བ༷ར་བཞག༷་པ༷་དོན་དམ་རང་བཞིན་མེད་པ་དང་ཀུན་རྫོབ་ཏུ་མི་གཙང་བ་སོགས་བཞི༷་བསྒོམ༷་ཞིང༷༌།
གཉིས་པ་འབྲིང༌།
འབྲིང༷་དུ༷་འདུ༷ན་ད༷ང་འབ༷ད་རྩོལ༷་བརྩོན༷་འགྲུས༷་བཞིས༷། དགེ༷་བ་མ་སྐྱེས་པ་བསྐྱེད་པ་དང༷་སྐྱེས་པ་སྤེལ་བ་མི༷་དགེ༷་མི་སྐྱེད་སྐྱེས་སྤང་གི་ཞེ༷ན་བཞི༷་ཡ༷ང་ད༷ག་སྤོང༷།
གསུམ་པ་ཆེན་པོར།
ཆེ༷ན་པོ༷ར་འདུ༷ན་སེ༷མས་དཔྱོད༷་ད༷ང་དྲན༷་པ༷་བཞི༷ས། རྫུ༷་འཕྲུལ༷་རྟེན༷་འགྲུབ༷་རྐང༷་པ༷་བཞི༷་པོ༷་བསྒོམ༷་གཞན་ཡང་བྱང་ཆུབ་ལ་དམིགས་པའི་ཚུལ་ཁྲིམས་དང༌། དབང་པོའི་སྒོ་བསྡམས་པ་དང་ཟས་ཀྱི་ཚོད་རིག་པ་སོགས་ཚོགས་ལམ་གྱི་རྣལ་འབྱོར་བདུན་ཀྱང་ངོ༌། །
གཉིས་པ་སྦྱོར་ལམ།
སྦྱོར་ལམ་གྱི་རྟེན་ནི་ཚོགས་ལམ་ཆེན་པོ་གང་ལ་སྐྱེས་པ་སྟེ། བྱེ་བྲག་བསམ་གཏན་ས་དྲུགརྒྱུ་ཚོགས་ལམ་མཐར་ཐུགངོ་བོ་ནི་སྒོམ་བྱུང་འཇིག་རྟེན་པའི་ཡེ་ཤེས༑ དབྱེ་ན་དྲོད་རྩེ་བཟོད་མཆོག་བཞི། དང་པོ་གཉིས་སུ་དབང་པོ་ལྔ། ཕྱི་མ་གཉིས་སུ་སྟོབས་ལྔ༑ གཉེན་པོའི་ཁྱད་པར་མགོ་གནོན་གྱིས་སྤོང༌། སྤངས་པའི་ཁྱད་པར་སྒྲིབ་པའི་ས་བོན་དང་མངོན་གྱུར་ཉམས་སྨད། རྟོགས་པའི་ཁྱད་པར་འཇིག་རྟེན་པའི་སྒོམ་བྱུང་གི་ཡེ་ཤེས་ཀྱིས་བདག་མེད་གཉིས་དོན་སྤྱིའི་ཚུལ་གྱིས་རྟོགས། ཡོན་ཏན་གྱི་འཕགས་ཆོས་གཟུངས་དང་མངོན་ཤེས་སོགས་དུ་མ་ཡོད། ཚོགས་ལམ་ཆེན་པོ་དང་འདི་གཉིས་སྒོམ་བྱུང་དུ་ཁྱད་མེད་ཀྱང་རྣམ་པར་མི་རྟོག་པའི་ཡེ་ཤེས་ཅུང་ཟད་གསལ་བས་མཐོང་ལམ་ལ་ཉེ་རིང་གི་ཁྱད་ཡོད་དོ། །སྦྱོར༷་ལ༷མ་བཞི༷་སྟེ་དྲོད༷་སྣང་བ་ཐོབ་པའི་ཡེ་ཤེས་དང༷་རྩེ་མོ༷་རུ༷་སྣང་བ་མཆེད་པའི་ཡེ་ཤེས་སུ། དད༷་བརྩོན༷་དྲན༷་དང༷་ཏིང༷་འཛི༷ན་ཤེས༷་ར༷བ་ཀྱི༷ས། རྣམ་བྱང་ལ་དབང་བྱེད་པས་དབང་པོ༷་ལྔ༷་དང༷་བཟོ༷ད་པ༷་དེ་ཁོ་ན་ཉིད་ཕྱོགས་གཅིག་ལ་ཞུགས་པའི་ཡེ་ཤེས། ཆོ༷ས་མཆོ༷ག་དེ་མ་ཐག་པའི་ཡེ་ཤེས་སུ། དད༷་སོག༷ས་མི་མཐུན་པའི་གཡོ་བས་མི་བརྩི་བའི་སྟོབ༷ས་ལྔ༷་པོ་རབ༷་ཏུ༷་སྒོམ༷་པ༷ར་བྱེ༷ད་དོ། །
གསུམ་པ་མཐོང་ལམ།
མཐོང་ལམ་སྐྱེ་བའི་རྟེན་ཆོས་མཆོག་ཆེན་པོ་དང་གཅིག་པས་འགྲོ་དྲུག་གང་རུང༌། བསམ་པའི་རྟེན་བསམ་གཏན་བཞི་པ། རྒྱུ་ཆོས་མཆོག་མཐར་ཐུག་དངོས་རྒྱུ་དང་གཞན་བརྒྱུད་རྒྱུ། འབྲས་བུ་ཕྱི་མ་གཉིས། ངོ་བོ་བདེན་བཞིའི་དབྱེ་བས་ཁམས་ཀྱི་དྲི་མ་སྤོང་བ་ལ་ལྟོས་ན་ཡེ་ཤེས་སྐད་ཅིག་བཅུ་དྲུག་སྟེ། དེ་ཡང་བདེན་པ་བཞི་རེ་རེ་བཞིན། ཆོས་བཟོད། ཆོས་ཤེས། རྗེས་བཟོད། རྗེས་ཤེས་བཞི་བཞི་བཅུ་དྲུག སྤང་བྱའི་དྲི་མ། འཇིག་མཐར་ལོག་གསུམ་མཆོག་འཛིན་གཉིས་ཏེ་ལྟ་བ་ལྔ། ཆགས་ཁྲོ་ང་རྒྱལ་མ་རིག་ཐེ་ཚོམ་སྟེ་ལྟ་མིན་ལྔ་བཅས་བཅུ་པོ་འདོད་ཁམས་སུ་བདེན་བཞི་རེ་རེ་ལ་བཅུ་ཆར་ལོག་པར་ཞུགས་པས་བཞི་བཅུ། ཁམས་གོང་མ་གཉིས་སུ་ཁོང་ཁྲོ་མ་གཏོགས་དགུ་དགུ་སྟེ་བདུན་ཅུ་རྩ་གཉིས་བཅས་མཐོང་སྤང་བརྒྱ་དང་བཅུ་གཉིས་སོ། །ལོག་པར་འཇུག་ཚུལ། འཇིག་ལྟས་ཡུལ་བདེན་བཞི་ལ་དམིགས་ནས་བདག་དང་བདག་གིར་འཛིན། མཐར་འཛིན་གྱིས་རྟག་ཆད་དུ་འཛིན། ལོག་ལྟས་མེད་པར་འཛིན། མ་རིག་པས་མི་ཤེས་བཞིན་དུ་འཇུག ཐེ་ཚོམ་གྱིས་ཐེ་ཚོམ་ཟ་བཞིན་འཇུག་པས་དངོས་སུ་ལོག་ཞུགས་སོ། །དེ་ལྔ་ལ་འདོད་ཆགས་ཀྱིས་ཞེན་ཅིང་ཆགས། ང་རྒྱལ་གྱིས་རློམ་ཞིང་ཁེངས། ལྟ་བ་མཆོག་འཛིན་གྱིས་དམ་པར་འཛིན༑ ཚུལ་བརྟུལ་གྱིས་དག་གྲོལ་གྱི་ལམ་དུ་འཛིན། ཁོང་ཁྲོས་དེ་དང་མི་མཐུན་པ་ལ་ཁྲོ་བའི་སེམས་སུ་བྱེད་དེ་ཕྱི་མ་ལྔ་ལོག་པ་ལ་ལོག་ཞུགས་སོ། །མནར་སེམས་དགུ་ནི། བདག་ལ་དགྲས་སྔར་གནོད་པ་བྱས། ད་ལྟ་མ་འོངས་པ་ན་བྱེད་པའི་འགྱུར་སྙམ་པ་གསུམ། དེ་བཞིན་གཉེན་ལ་གསུམ། བདག་གི་དགྲ་ལ་ཕན་བཏགས་སོ། །འདོགས་སོ། །གདགས་པར་འགྱུར་སྙམ་པ་གསུམ་སྟེ་དགུའོ། །གཉེན་པོ་ནི། ཁམས་གསུམ་ཀའི་མཐོང་སྤང་དྲིལ་ནས་སྤོང་བས། སྡུག་ཀུན་འགོག་ལམ་གྱི་ཆོས་བཟོད་བཞི་བློ་རྫས་གཅིག་ལ་ལྡོག་པ་ཐ་དད་པས་སྐད་ཅིག་གཅིག་ལ་སྐྱེ་དུས་མཐོང་སྤང་ས་བོན་རྩ་བ་ནས་སྤང་བའི་གཉེན་པོ་བར་ཆད་མེད་ལམ་ཡིན་པས་མཐོང་སྤང་བརྒྱ་བཅུ་གཉིས་པ་སྐད་ཅིག་ལ་སྤངས། དེའང་བདེན་བཞི་སོ་སོའི་ཆོས་བཟོད་ཀྱི་ཉེ་རྒྱུ་དང་དེའི་ངོ་སྐལ་གྱི་སྤང་བྱ་ནུས་ལྡན་གཉིས་འཕྲད། དུས་གཉིས་པ་ལ་དངོས་རྒྱུ་དང་སྤང་བྱ་ནུས་མེད་གཉིས་འཕྲད། དུས་གསུམ་པ་ལ་ཆོས་བཟོད་བཞི་སྐྱེ་བ་དང༌། དེའི་ངོ་སྐལ་གྱི་ས་བོན་ཕྲ་མོ་མཐའ་དག་འགགས་པ་དུས་མཉམ། དེ་ནས་ཆོས་ཤེས་བཞི་བློ་རྫས་གཅིག་པས་ཁམས་གསུམ་གྱི་སྤང་བྱ་ལས་གྲོལ། གཉེན་པོ་རྣམ་གྲོལ་གྱི་ལམ༑ དེ་བཞིན་དུ་རྗེས་བཟོད་བཞི་དང༌། རྗེས་ཤེས་བཞི་ནི་ཐག་བསྲིང་གི་གཉེན་པོ་ཁྱད་པར་གྱི་ལམ་མོ། །སྤང་བ་དེ་དག་ཀྱང་སྒྲིབ་པ་གཉིས་ཡིན་ཏེ། སེམས་རབ་ཏུ་མ་ཞི་བར་བྱེད་པ་སེར་སྣ་སོགས་ཉོན་སྒྲིབ། འཁོར་གསུམ་བདེན་ཞེན་གཟུང་འཛིན་གྱི་རྟོག་པའི་ཡུལ་ཡུལ་ཅན་ཤེས་སྒྲིབ་དེའང་ཉོན་སྒྲིབ་ཀུན་བརྟགས་མཐོང་སྤང༌། ལྷན་སྐྱེས་སྒོམ་སྤང༌། ཤེས་སྒྲིབ་གཟུང་འཛིན་གྱི་རྟོག་པར་རགས་པ་མཐོང་སྤང༌། ཕྲ་བ་སྒོམ་སྤང་ངོ༌། །རྟོགས་པའི་ཁྱད་པར་འཇིག་རྟེན་ལས་འདས་པའི་ཤེས་རབ་ཀྱིས་བདག་མེད་གཉིས་མངོན་སུམ་དུ་མཐོ༷ང་བ༷འི་ལ༷མ་སྟེ༷་ས་དང་པོ་ར༷བ་ཏུ༷་དག༷འ་བའི༷་ས༷ར། ཡོན་ཏན་གྱི་ཁྱད་པར་བརྒྱ་ཕྲག་བཅུ་གཉིས་སོགས། དུས་ཀྱི་ཁྱད་པར་བྱ་རྫོགས་ཀྱི་སྐད་ཅིག་བཞི་ལ་ངོ་བོ་རིག་བཞི་ལྡོག་པ་བཅུ་དྲུག་ཏུ་སྐྱེ། དེའི་ཚེ་བསྒོམ་པ་ནི་ད༷ད་པ་དང་བརྩོན༷་འགྲུས་དང་དྲན༷་པ༷་དང་ཏི༷ང་ངེ་འཛིན༷་དང་ཤེས༷་རབ༷་དང་ད༷གའ་བ་དང༌། ཤིན༷་ཏུ༷་སྦྱངས༷་པ༷་མཐོང་སྤང་དང་བྲལ་བས་ཡང༷་ད༷ག་མཐོང་ལམ་བྱང༷་ཆུབ༷་ཀྱི༷། ཡ༷ན་ལ༷ག་ཡིན་པས་བདུན༷་པོ༷་ད༷ག་ནི༷་ལེ༷གས་བསྒོམ༷་ཞི༷ང༌།
བཞི་པ་སྒོམ་ལམ།
དེ་ནས་མཐོང་ཟིན་གོང་ནས་གོང་དུ་གོམས་པར་བྱེད་པས་སྒོམ༷་ལ༷མ། དབྱེ་ན་ཆུ༷ང་འབྲིང༷་ཆེ༷ན་པོ༷་རེ༷་རེ༷་ཞི༷ང༌། ཆུང༷་ངུ༷འི་ཆུང་ངུ་ཆུང༷་ངུའི༷་འབྲིང༷་ད༷ང་ནི༷། །ཆུང༷་ངུའི༷་ཆེ༷་སོག༷ས་ས༷་དགུ༷་རི༷མ་པ༷་བ༷ཞིན་ཏེ། དེ་ཡང་ཆུང་ངུའི་ཆུང་འབྲིང་ཆེ་གསུམ་ནི། ས་གཉིས་པ་དྲི༷་མ༷་མེ༷ད་པ་ད༷ང༌། གསུམ་པ་འོད༷་བྱེ༷ད། བཞི་པ་འོད༷་འཕྲོ༷་ཅ༷ན་གསུམ། འབྲིང་གི་ཆུང་འབྲིང་ཆེ་གསུམ། ལྔ་པ་སྦྱང༷་དཀའ༷་བ། དྲུག་པ་མངོན༷་དུ་གྱུར༷་པ། བདུན་པ་རི༷ང་དུ་སོ༷ང་བ་གསུམ། ཆེན་པོའི་ཆུང་འབྲིང་ཆེ་གསུམ། བརྒྱད་པ་མི༷་གཡོ༷་བ༷། དགུ་པ་ལེག༷ས་པའི༷་བློ༷་གྲོས༷། བཅུ་པ་ཆོས༷་ཀྱི༷་སྤྲིན༷་ནོ། །དེའི་ངོ་སྐལ་གྱི་སྒོམ་སྤང་ཡང༌། ཆེ་འབྲིང་ཆུང་གསུམ་ལ། ཆེན་པོའི་ཆེན་པོ་དང༌༑ ཆེན་པོའི་འབྲིང་སོགས་གསུམ་གསུམ་དུ་དབྱེ་བའི་དགུའོ། །སྤོང་ཚུལ་སྒོམ་ལམ་ཆུང་ངུའི་ཆུང་ངུ་ས་གཉིས་པས་སྒོམ་སྤང་ཆེན་པོ་སྤོང་བ་ནས་མཐར་སྒོམ་སྤང་ཆུང་ངུའི་ཆུང་ངུ་ས་བཅུ་པས་སྤོང་བ་ཡིན་ནོ། །དེ་ལྟ་བུའི་སྒོམ་ལམ་སྐྱེ་བའི་རྟེན་ནི་མཐོང་ལམ་དང་གཅིག་སྟེ། གླིང་གསུམ་གྱི་སྐྱེས་པ་བུད་མེད་དང༌། འདོད་གཟུགས་ཀྱི་ལྷ་ལ་སྐྱེ་བ་ཤས་ཆེ་བ། གཞན་ལའང་སྐྱེ་སྲིད། གནས་པའི་རྟེན་ནི་ཐམས་ཅད་ལ་རུང༌། སེམས་ཀྱི་རྟེན་ནི་བསམ་གཏན་བཞི་པ་ལ་བརྟེན་པ་ཤས་ཆེ་གཞན་ལའང་རུང་བར་འཆད། རྒྱུ་ནི་ལམ་དང་པོ་གསུམ། འབྲས་བུ་ནི་མི་སློབ་པའི་ལམ་མོ། །ངོ་བོ་ནི་ས་དགུའི་རང་རང་གི་དྲི་མ་སྤོང་བའི་གཉེན་པོ་ལ་ལྟོས་ནས། སྦྱོར་བ་དང༌། བར་ཆད་མེད་ལམ། རྣམ་གྲོལ་གྱི་ལམ། ཁྱད་པར་གྱི་ལམ་སྟེ་བཞིའོ། །དེ་དག་ཀྱང་ས་རང་རང་གི་སྒྲིབ་པ་སྤོང་བ་ལ་སྦྱོར་བ་སྟེ་རང་སའི་ཡེ་ཤེས་སྐྱེ་བའི་སྔ་ལོགས་སུ་སྒྲིབ་པ་མངོན་གྱུར་གྱི་ཉོན་མོངས་མགོ་གནོན་གྱིས་སྤོང༌། དངོས་གཞིའི་ཡེ་ཤེས་སྐྱེ་བཞིན་པ་བར་ཆད་མེད་ལམ་དེས་རང་སྐལ་འཆལ་ཚུལ་སོགས་ཀྱི་ས་བོན་རྩ་བ་ནས་སྤོང་བས་འདི་གཉིས་ནི་སྤོང་བའི་གཉེན་པོའོ། །སྐད་ཅིག་གཉིས་པ་ནས་སའི་དངོས་གཞི་རྣམ་གྲོལ་གྱི་ལམ་ནི་རྟེན་གྱི་གཉེན་པོའོ། །སའི་མཇུག་གི་ཁྱད་པར་གྱི་ལམ་ནི་ཐག་བསྲིང་གི་གཉེན་པོའོ། །ས་དེའི་སྐད་ཅིག་དང་པོ་ནས་རྫོགས་ཀྱི་བར་རང་རང་གི་དྲི་མ་ཐམས་ཅད་ཚུལ་དེས་སྤོང་ཞིང༌། དྲི་མ་ཡོངས་རྫོགས་ས་དེ་འགགས་པ་དང་མཉམ་པ་སྤོང་བའོ། །ཡོན་ཏན་ནི། སྟོང་ཕྲག་བཅུ་གཉིས་སོགས། སྤང་བྱའི་དྲི་མ་ནི། ལྷན་སྐྱེས་ཀྱི་དྲི་མ་དྲུག་སྟེ། འདོད་ཆགས། ཁོང་ཁྲོ། ང་རྒྱལ། མ་རིག་པ། འཇིག་ལྟ། མཐར་ལྟའོ། །དེ་དག་ཁམས་ཀྱི་དབྱེ་བས་འདོད་པ་ན་དྲུགགཟུགས་ཁམས་ན་ཁོང་ཁྲོ་མ་གཏོག་ལྔ་ལྔ་སྟེ་བཅུ་དྲུག་གོ །སའི་སྒོ་ནས་དབྱེ་ན་འདོད་པ་ན་དྲུགབསམ་གཟུགས་བརྒྱད་ན་ལྔ་ལྔ་བགྲངས་པས་ཞེ་དྲུག་གོ །དེ་དག་ཀྱང་ཆེ་འབྲིང་གིས་དབྱེ་ན། འདོད་པར་དྲུག་ལ་དགུ་དགུར་ཕྱེ་བས་ལྔ་བཅུ་རྩ་བཞི། ཁམས་གོང་མ་གཉིས་ན་ཁོང་ཁྲོ་བོར་བའི་ལྷག་ལྔ་ལ་དགུ་དགུར་ཕྱེ་བས་བཞི་བཅུ་རྩ་ལྔ་སྟེ། དེ་ལྟར་ཚན་བརྒྱད་ལ་སུམ་བརྒྱ་དྲུག་ཅུ་དེ་དང་འདོད་པའི་རེ་བཞི་བསྡོམས་པས། བསྒོམ་སྤང་བཞི་བརྒྱ་དང་བཅུ་བཞིའོ། །སྤོང་ཚུལ་གོང་སྨོས་སྦྱོར་བས་མགོ་སྨད། བར་ཆད་མེད་པས་དངོས་སུ་སྤངས། རྣམ་གྲོལ་གྱིས་རྟེན་གཉེན་པོ་བྱས། ཁྱད་པར་གྱི་ལམ་གྱིས་ཐག་བསྲིང་གི་གཉེན་པོ་བྱེད་ཚུལ་གྱིས་ས་དགུ་པོ་རྣམས་སུ་མངོན་གྱུར་དང༌། ས་བོན་རྣམས་སྤང་བ་ཡིན་ནོ། ས་དགུ་པོ་དེ་དག་རྣམ༷ས་སུ༷། ཡ༷ང་ད༷ག་པའི་ལྟ༷་བ་ད༷ང་རྟོག༷་པ༷་དང་ང༷ག་ད༷ང་ལ༷ས་ཀྱི་མཐའ་དང༌། འཚོ༷་བ་དང་རྩོ༷ལ་བ་དང་དྲན༷་པ༷་དང་ཏི༷ང་འཛིན༷་ཏེ་འཕ༷གས་པའི་ལམ༷་བརྒྱད༷་བསྒོམ། ས་འདི་དག་རང་རང་གི་ངོ་བོ་ལ་ལྟོས་ན་དམིགས་བསམ་ལས་འདས་ཀྱང༌། ཁམས་ཀྱི་སྒྲིབ་པ་རྣམས་རིམ་པར་བསལ་ཚུལ་ལ་ལྟོས་ཏེ་ཐ་དད་དུ་བཞག་གོ །དྲི་མ་སོ་སོ་བ་རྣམས་དག་པ་མཐར་ཐུག་ཏུ་གདོད་མའི་དབྱིངས་སམ་འོད་གསལ་བའི་སངས་རྒྱས་རང་གསལ་དུ་མཐོང་བས་ཚེས་ཀྱིས་དབང་གིས་ཟླ་བ་ལྟར་སྣང་བ་ཡིན་ནོ། །
ལྔ་པ་མི་སློབ་པའི་ལམ།
དེ༷་ལྟར༷་བྱང༷་ཆུབ༷་ཕྱོག༷ས་ཆོས༷་སུམ༷་བ༷ཅུ་བདུན༷་པོ༷། ཚོགས་སྦྱོར་མཐོང་སྒོམ་སྟེ་སློབ༷་པའི༷་ལ༷མ་བ༷ཞི་རིམ་པ་བཞིན་བསྒོམ༷་པ༷འི་འཇུག༷་ཐོག༷ས་སུ༷། མི་སློབ་པའི་ལམ་ནི། སློབ་ལམ་གྱིས་བསྡུས་པའི་བྱང་ཕྱོགས་ཀྱི་ཆོས་རྣམས་ཡོངས་སུ་རྫོགས་པའི་མཐར་མི་སློབ་པའི་བྱང་ཆུབ་མངོན་དུ་བྱེད་པ་སྟེ། ལུས་ཀྱི་རྟེན་ཐེག་པ་ཐུན་མོང་བ་ལྟར་ན་འཛམ་གླིང་གི་རྒྱལ་རིགས་སམ་བྲམ་ཟེ་གང་རུང༌། ཐེག་ཆེན་ལྟར་ན་ལོངས་སྐུ་འོག་མིན་དུ་ཐོབ་པས་དེའི་རྟེན་ོར་ན་བྱང་སེམས་ས་བཅུ་པ་དེའི་རྟེན་གང་ཡིན་པའོ། །བསམ་པའི་རྟེན་བསམ་གཏན་{རྟན}བཞི་པ། རྒྱུ་ནི་ཐེག་ཆེན་སློབ་ལམ་བཞི། འབྲས་བུ་ནི་ཕྲིན་ལས་ཆེན་པོས་འགྲོ་བ་མཐའ་དག་བྱང་ཆུབ་ལ་འགོད་པ། ངོ་བོ་ནི་སངས་རྒྱས་ཀྱི་སའི་སྐུ་གསུང་ཐུགས་ཡོན་ཏན་ཕྲིན་ལས་ཏེ་མི་ཟད་རྒྱན་འཁོར་ལྔ། སྤངས་པ་ནི། སྒྲིབ་གཉིས་བག་ཆགས་དང་བཅས་པ་སྤངས་པ། རྟོགས་པ་ནི་ཆོས་སྐུ་ཡོངས་རྫོགས་མངོན་སུམ་དུ་རྟོགས་པ། ཡོན་ཏན་ནི་འཇིག་རྟེན་ལས་འདས་པའི་ཡོན་ཏན་མཐའ་ཡས་པ་ཐམས་ཅད་རྫོགས་པར་མཐར་ཕྱིན་མི༷་སློབ༷་པ་སྟེ་སངས་རྒྱས་ས༷་ཀྱི་ལ༷་མི༷་གན༷ས་པའི་མྱ༷་ང༷ན་ལས་འད༷འ་བར་འགྱུར་རོ། །
དྲུག་པ་ས་ལམ་བགྲོད་པའི་ངེས་བཟུང༌།
ས་ལམ་གྱི་དགོས་པ། དེ༷་ལྟར༷་ས༷་དང༷་ལ༷མ་རྣམ༷ས་ཡོངས་སུ་རྫོག་པར་མ༷་བགྲོད༷་པ༷འི། བླ་ན་མེད་པའི་སང༷ས་རྒྱས༷་དེ༷་འདྲ༷་དུས་ན༷མ་ཡ༷ང་འབྱུང༷་བ༷་མེ༷ད་དོ། དུས་ཀྱི་ཡུན་བསྐལ༷་པ་མ༷ང་པོའམ་མི་ཚེ་བཅུ་དྲུག་སོགས་ཚེ༷་ར༷བས་དུ༷་མ༷འམ་ད་ལྟའི་ཚེ༷་གང༷་སྟེ་ཚེ་གཅིག་གི་སངས་རྒྱས་ཏེ་གྲོལ༷་བ་ཐོབ་ཀྱང་རུང༌། དེ༷་ད༷ག་ཀུན༷་ཀྱང༷་ས་དང་ལ༷མ་འདི༷ར་བརྟེན༷་ནས་བགྲོད་དགོས་ཏེ་སྒྲིབ་པ་དག་ཅིང་ཡོན་ཏན་རྫོགས་པར་ཐོབ་དགོས་པ༷ས་ན༷། རྒྱུ༷་འབྲ༷ས་ཐེག༷་པ༷་གང༷་ལ༷་ཞུག༷ས་ཀྱང་རུང་སྐལ་བཟང་རྣམ༷ས་ཀྱི༷ས་ས༷་ད༷ང་ལ༷མ་གྱི་ཁྱད་པར་རྣམ༷ས་མཁྱེན༷་ནས༷་ཡང་དག་པར་བགྲོ༷ད༷་པ༷ར་མཛོ༷ད་ཅིག
གསུམ་པ་ལེའུ་རྫོགས་པ་འཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་བསྔོ་བ༑
དེ༷་ལྟར༷་ཡང་དག་པའི་ལམ་ཟབ༷་ཞི༷་འོ༷ད་གས༷ལ་སྙིང༷་པོ༷་ཅན་གྱི་ཆོས་ཆར་ལེགས་པར་ཕབ་པའི་དགེ་བ་ཡི༷ས་མཐའ་ཡས་པའི་འགྲོ༷་བ་ཀུན༷་གྱི་སེམ༷ས་ཀྱི༷་རྙོག༷་པ༷་ཉོན་མོངས་པའི་ཚོགས་རྣམས་ར༷བ་ཏུ་ཞི༷་ན༷ས་ཐོག་མ་མེད་པའི་སྲིད༷་འདི༷ར་དུས་ཡུན༷་རི༷ང་དུ་ཀུན་རྟོག་གི་སྤྲོས༷་ལ༷་འཆེལ༷་བ༷་ཡི༷ས། དུབ༷་པའི༷་སེམ༷ས་ཉིད༷་འདི་རང་བཞིན་གྱིས་དག་པའི་ཆོས་སྐུ་བདེ་བ་ཆེན་པོའི་དགོན་པར་དེ༷་རི༷ང་ང༷ལ་སོས༷་ཤིག༷་སྟེ་སོས་པར་གྱུར་ཅིག
གཉིས་པ་ལེའུའི་མཚན།
རྫོག༷ས་པ༷་ཆེ༷ན་པོ༷་སེམ༷ས་ཉིད༷་ངལ༷་གསོ༷་ལ༷ས། ལ༷མ་བས༷མ་གཏན༷་དྲི༷་མ༷་མེ༷ད་པ༷་ཞི༷་ལྷག་ཟུང༷་དུ༷་འབྲེ༷ལ༷་བའི༷་ལེ༷འུ་སྟེ་བཅུ་ག༷ཅིག༷་པ༷འོ།། །།
༈ བཅུ་གཉིས་པ་སྒྲུབ་ཚུལ་ཐབས་ལ་མཁས་པའི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། །དང་པོ་ནི།
གོང་དུ་བཤད་མ་ཐག་པ་དེ༷་ལྟར༷་ཞི་ལྷག་ཟུ༷ང་འཇུག༷་བས༷མ་བཏན༷་འགྲུབ༷་པའི༷་རྒྱུ༷་ནི། ལམ་གྱི་ངོ་བོ་ཡང་དག་པའི་ཏིང༷་འཛི༷ན་མི༷་གཡོ༷་བ་དེ་ཡང་སྦྱོར་བ་ཡ༷ན་ལ༷ག་གསུམ༷་གྱིས་འགྲུབ་པས་དེ་ལ༷་བསླབ༷་པར་བྱ་དགོས་ཏེ།
གཉིས་པ་ལེའུ་དངོས་ཀྱི་དོན་ལ་གཉིས། སྒྲུབ་ཚུལ་གསུམ་གྱི་ངོ་བོ་མདོར་བསྟན་པ་དང༌༑ དབྱེ་བ་རྒྱས་པར་བཤད་པའོ། །དང་པོ་ནི།
གསུམ་གང་ཞེ་ན། གང་ཟག་གང༷་གི༷ས་བསྒྲུབ༷་པ༷་ཆོ༷་གའི༷་ཡ༷ན་ལ༷ག་དང་༷། ཚུལ་ཇི་ལྟ་བུས། ཇི༷་ལྟར༷་བསྒྲུབ༷་པ༷་ཐ༷བས་ཀྱི༷་ཡ༷ན་ལ༷ག་ད༷ང༌། གཉིས༷་མེ༷ད་བསྒྲུབ༷་པ༷་ངོ༷་བོ༷འི་ཡ༷ན་ལ༷ག་གོ༷ །
གཉིས་པ་རྒྱས་པར་བཤད་པ་ལ་གསུམ། གང་གིས་སྒྲུབ་པའི་གང་ཟག ཇི་ལྟར་གྲུབ་པའི་ཐབས། གང་སྒྲུབ་པའི་ངོ་བོ་བསྟན་པའོ། །དང་པོ་གང་གིས་སྒྲུབ་པའི་གང་ཟག་ལ་ལྔ། དང་པོ་བསྲིང་བ་གཉིས་ལྡན་གྱིས་འགྲུབ་པ།
གང༷་གིས༷་བསྒྲུབ༷་པའི༷་གང་ཟག་གམ་སྐྱེ༷་བོ༷་སྲིད་ལས་ངེ༷ས་པར་འབྱུང༷་བའི་བློ་ཅན༷་གྱིས། ལུས༷་ནི༷་འདུ༷་འཛི༷འི་གྲོང༷་ལ༷ས་དབེན་པར་རྒྱང༷་བསྲིང༷ས་ཤི༷ང༌། སེམ༷ས་ནི༷་རྣམ་རྟོག་གི་སྤྲོས༷་པ༷འི་ཚོག༷ས་ལ༷ས་རི༷ང་དུ༷་བསྲི༷ང་དགོས་ཏེ། ཏིང་འཛིན་རྒྱལ་པོ་ལས། གང་དག་ཁྱིམ་གྱི་ནང་ན་འདུག་བཞིན་དུ། །བྱང་ཆུབ་དམ་པ་ཡོངས་དག་རྙེད་པ་ནི། །དེ་འདྲའི་སངས་རྒྱས་སྔོན་ཆད་མ་བྱུང་ཞིང༌། །ད་ལྟ་མི་གནས་མ་འོངས་པ་ན་མེད༑ ༑ཅེ་གསུངས། དེས་ན་ལུས་སེམས་རབ་ཏུ་དབེན་ཞིང༌། ཞི་གནས་ཀྱི་བརླན་དང་ལྡན་པ་དེ༷་ཡི༷ས་ཏིང༷་འཛི༷ན་མཆོག་འདི༷་ནི༷་མྱུར༷་དུ༷་འགྲུབ༷།
གཉིས་པ་རང་རྒྱུད་དག་པས་འགྲུབ་པ།
ད༷ད་པ་དང་ལྡ༷ན་ན་ཆོས་ལ་འཇུག་ཅིང་གོང་དུ་འཕེལ་བའི་ཕྱིར་དང༌། ངོ༷་ཚ༷་ཤེས༷་ཤི༷ང་ཁྲེལ༷་ཡོ༷ད་ན་བསྒོམ་ལ་སྤྲོ་བ་དང་མི་འདོར་བས་རྣལ་འབྱོར་དུ་བྱེད་ལ༷། བ༷ག་ཡོ༷ད་པས་རྣམ་གཡེངས་ལས་སེམས་བསྲུང་བ་དང༌། དེ་བཞིན་ཚུལ༷་ཁྲིམ༷ས་དག༷་ཅིང༷་དགེ༷་ལ༷་སྤྲོ༷་བ་དང༌། མ༷ང་དུ་ཐོ༷ས་པ་དང་འ༷དོད་པ༷་ཆུང༷་ཞིང༷་ཆོག༷་ཤེ༷ས་དང་ལྡན༷་ན། རྒྱུ་དེ༷་ཡི༷ས་ཏིང༷་འཛི༷ན་འདི༷་ནི་མྱུར༷་དུ༷་འགྲུབ༷་པར་འགྱུར་ཏེ། དཀོན་བརྩེགས་ལས༌། དད་པ་ཅན་གྱི་མི་རྣམས་ལ། །དཀར་པོའི་ཆོས་ནི་ངང་གིས་འབྱུང༌། །ཞེས་དང༌། ཟླ་བ་སྒྲོན་མེར། ཡོན་ཏན་ཚོགས་རབ་འདོད་དང་ཆོག་ཤེས་ལྡན། །མང་དུ་ཐོས་ཤིང་ཡོ་བྱད་བསྙུང་བ་དང༌། །དགོན་པར་གནས་ཤིང་གཅིག་པུར་དབེན་ལ་དགའ། །དེ་ཡིས་ཏིང་འཛིན་མཆོག་འདི་རྙེད་མི་དཀའ། །ཞེས་སོ། །
གསུམ་པ་རང་སེམས་དད་པས་འགྲུབ་པ།
ལུས༷་སེམ༷ས་རྒོད་བག་གི་རྣམ་པ་རྣམས་བསྡམ༷ས་ཤིང༷་གཡེངས་རྐྱེན་སྤངས་ཏེ་དབེ༷ན་པ༷ར་གན༷ས་པ་ལ༷་དགའ༷་ཞིང༌། ཏིང་འཛིན་བསྒོམ་པའི་དུས་གཉིད༷་རྨུགས་དང་༷སྙོམ༷་ལ༷ས་ཀྱིས་ཞི་གནས་ལ་བར་དུ་གཅོད་པ་དང༌། སྨྲ༷་བ་ལ༷་དག༷འ་བ༷་ཡིས་ཏིང་འཛིན་སྔར་ཡོད་འགྲིབ་ཅིང་ཕྱིས་སྐྱེ་བའི་གེགས་བྱེད་པས་སྤང༷ས། དེ་བཞིན་ལྷག་མཐོང་གི་གེགས་ཕྱི་རོལ་དུ་གཡེངས་རྐྱེན་རྒོད༷་འགྱོད༷་གཉིས་མེད༷་ཅིང༷་ཆགས་སྡང་གི་རྒྱུ་སྐྱེ་བོ་གཞ༷ན་དང༷་འདྲིས༷་པ༷་ཉུང༷་བ་དེ༷་ཡི༷ས་ཏིང༷་འཛི༷ན་འདི༷་ནི༷་མྱུར༷་དུ༷་འགྲུ༷བ་སྟེ། སྔ་མ་ལས། འདུ་འཛི་མེད་ཅིང་དབེན་ལ་དགའ་བ་དང༌། །འདྲིས་པ་ཉུང་ཞིང་གཉིད་དང་སྙོམ་ལས་སྤངས། །མི་ཞུམ་རྒོད་པ་མེད་ཅིང་ལུས་སེམས་བསྡམས། །དེ་ཡིས་ཏིང་འཛིན་མཆོག་འདི་རྙེད་མི་དཀའ། །ཞེས་དང༌། ཡེ་ཤེས་ཕྱག་རྒྱ་ལས། ཚོགས་ལས་བསྲིངས་ཤིང་རབ་ཏུ་ཞི་ལ་མོས། །རི་དྭགས་ལྟ་བུར་མཛེས་ཤིང་གནས་མེད་རྒྱུ། །མཁའ་ལ་རླུང་བཞིན་རྙེད་ལ་མི་ཆགས་པ། །དེ་འདྲ་དེ་ནི་རྒྱལ་བའི་ཆོས་འཛིན་ཡིན། །ཞེས་སོ། །
བཞི་པ་ངང་གིས་དབེན་པས་འགྲུབ་པ།
གྲོང༷་ད༷ང་གྲོང་འད༷བས་{འདབ}ཀྱི་སྐྱེ༷་བོའི༷་འ༷དུ་འཛི༷་མེ༷ད། ས་མདོ་ལ་སོགས་པའི་གན༷ས་ད༷ང་དགོ༷ན་པ༷ར་རབ་བྱུང་སོགས་སྐྱེ་བོ་མ༷ང་པོ༷འི་རྟེན༷་འདྲིས༷་མེད༷། ཚེ་འདིའི་དོ༷ན་ད༷ང་བྱ༷་བ༷་སྣ་ཚོག༷ས་པས་བྲེལ༷་བ༷་མེད༷་པ་དེ༷་ཡི༷ས་ཏིང༷་འཛི༷ན་འདི༷་ནི༷་མྱུར༷་དུ༷་འགྲུབ༷།
ལྔ་པ་ངེས་པར་འབྱུང་བས་འགྲུབ་པ།
ཚེ༷་འདི༷འི་བདེ༷་ད༷ང་ཕྱི༷་མ་ལྷ་མིའི༷་བདེ༷་འབྲས༷་ད༷ང༌། ར༷ང་དོ༷ན་གཅིག་པུར་ཉན་རང་གི་ཞི༷་བ༷་གཉེར༷་བ་མི༷ན་པར་མཐའ་ཡས་པའི་འགྲོ༷་བ༷འི་ཕྱིར༷། སྲི༷ད་ལ༷ས་ཐར༷་འདོ༷ད་མི་རྟག་པའི་ཚུལ་སོགས་བཞིའི་ངེས༷་འབྱུང༷་སྐྱོ༷་ཤས༷་ཅ༷༷ན། དེ༷་ཡི༷ས་ཏིང༷་འཛི༷ན་མཆོག༷་འདི༷་མྱུར༷་དུ༷་འགྲུབ༷་སྟེ། ཏིང་འཛིན་མཆོག་དམ་པ་ལས། སྲིད་པའི་བདེ་ལ་རབ་ཏུ་མ་ཆགས་ཤིང༌། །གཅིག་པུར་ཞི་བ་ཚོལ་བའི་སེམས་བྲལ་ཏེ། །འདུས་བྱས་རྣམས་ལ་སྐྱོ་བའི་ཡིད་ལྡན་པ། །དེ་ཡིས་ཏིང་འཛིན་མཆོག་རབ་དམ་པ་འགྲུབ། །ཅེས་གསུངས༑ དེ་ལ་ཚེ་འདིའི་བདེ་བ་སྤྱི་དང༌། ཁྱད་པར་གྱི་ཡོ་བྱད་དམ་ནོར་ལ་སྲེད་པ་སྤང་དགོས་ཏེ། བཤེས་སྤྲིང་ལས། འདོད་པ་རྣམས་ནི་ཕུང་ཁྲོལ་བསྐྱེད་པ་སྟེ། །ཐུབ་པའི་དབང་པོའི་ཀིམ་པའི་འབྲས་འདྲར་གསུངས། །དེ་དག་སྤང་བགྱི་དེ་ཡི་ལྕགས་སྒྲོག་གིས། །འཁོར་བའི་བརྩོན་རར་འཇིག་རྟེན་འདི་དག་བཅིངས། །ཞེས་སོ། །ནང་སེམས་ཅན་ལ་ཆགས་པ་སྤངས་དགོས་ཏེ། དྲན་པ་ཉེར་བཞག་ལས། བུད་མེད་ཕུང་བར་བྱེད་པ་སྟེ། །འཇིག་རྟེན་འདི་དང་ཕ་རོལ་ཕུང༌། །གལ་ཏེ་བདག་ལ་ཕན་འདོད་ན། །དེ་བས་བུད་མེད་རྣམ་པར་སྤངས༑ ༑ཞེས་སོ། །མདོར་ན་རང་རྒྱུད་ལ་གང་ཤས་ཆེ་བའི་ཉོན་མོངས་པ་དེ་དང་པོར་བརྟགས་ནས་གཙོ་བོར་སྤོང་ཞིང༌། དབང་པོ་དྲུག་གི་ཡུལ་ལ་ཞེན་པ་དང༌། རྒྱན་པོ་འགྱེད་སོགས་གྲགས་པ་ཉམས་པའི་རྒྱུ་དང༌། ཚུལ་བརྟུལ་མཆོག་འཛིན། ཆོས་བརྒྱད་ལ་ཞེན་པ་སོགས་ཉེས་པའི་ཚོགས་སྤང་ཞིང༌། དད་སོགས་འཕགས་པའི་ནོར་བདུན་བསྒྲུབ་པ་དང༌། སྐྱེ་བོ་གཞན་རྣམས་དགེ་བ་ལ་བསྐུལ་བ་སོགས། བསམ་གཏན་པ་དགོན་པར་གནས་པས་སྡོམ་སྡུད་དོན་བྱེད་ཀྱི་ཚུལ་ཁྲིམས་གསུམ་དང་མ་འགལ་བར། ཐ་ན་བྱ་དང་རི་དྭགས་འབུ་སྲིན་སོགས་ལའང་མི་འཚེ་ཞིང་ཟས་སོགས་བྱིན་ནས། དཀོན་མཆོག་གསུམ་གྱི་མཚན་དང་གཟུངས་སྔགས་སོགས་རྣ་བར་བསྒྲགས། ནམ་ཞིག་འདི་རྣམས་ཀྱང་སངས་རྒྱས་ངེས་སྙམ་པ་དང༌། འདི་དག་བདག་གིས་འཁོར་བ་ལས་ཐར་བར་བྱ། འདི་དག་སྤྲུལ་པ་ཡིན་པའང་སྲིད་སྙམ་དུ་གུས་པ་བསྐྱེད་ཅིང་དག་སྣང་སྦྱང༌། མི་རྟག་པ་ཉིད་ཡིད་ལ་བྱ་ཞིང༌། སྐད་ཅིག་ཀྱང་མ་ཡེངས་པར་དགེ་བས་དུས་འདའ་བར་བྱའོ། །
གཉིས་པ་ཇི་ལྟར་སྒྲུབ་པའི་ཐབས་ལ་བཞི། ཞི་ལྷག་སྒྲུབ་ཚུལ་གྱི་གོ་དོན་སྤྱིར་བཞག ཞི་གནས་སྒྲུབ་པའི་ཐབས་བྱེ་བྲག་ཏུ་བཤད། ལྷག་མཐོང་སྒྲུབ་པའི་ཐབས་རྒྱ་ཆེར་བཤད། ཟུང་འཇུག་སྒྲུབ་པའི་ཐབས་རབ་ཏུ་དབྱེ་བའོ། །དང་པོ་ཞི་ལྷག་སྒྲུབ་ཚུལ་གྱི་གོ་དོན་ལ་གསུམ༑ དང་པོ་བསམ་གཏན་གྱི་སྒྲིབ་པ་ལྔ་སྤང་བར་གདམས་པ།
ཇི༷་ལྟར༷་བསྒྲུབ༷་པ༷་ཐབ༷ས་ཀྱི༷་ཡ༷ན་ལ༷ག་ཀྱང༷༌། གཉིད་ནི་འཇུག་པ་རང་དབང་མེད་པར་སེམས་ནང་དུ་སྡུད་པ། རྨུགས་པ་ནི་ཡུལ་མི་གསལ་བའི་ཤེས་པ་ལུང་མ་བསྟན། རྒོད་པ་ནི་ཡུལ་ཕྱིར་འཕྲོ་བ། འགྱོད་པ་ནི་བྱ་བ་འགའ་ཞིག་ཡིད་ལ་བཅགས་པས་མངོན་པར་མི་དགའ་བ། ཐེ་ཚོམ་ནི་གཉིས་བཅས་ཀྱི་བློས་ཟིན་མེད་པས་བྱ་བ་བསྒྲུབ་པ་ལ་བར་དུ་གཅོད་པ་སྟེ། དེ་ལྟར་གཉིད༷་རྨུག༷ས་རྒོད༷་འགྱོད༷་ཐེ༷་ཚོམ༷་སྟེ་བསམ་གཏན་ལ་སྒྲིབ་པའི་སྒྲིབ༷་པ༷་ལྔ༷་པོ་དེ་དང་གཞན་འདོད་འདུན་གནོད་སེམས་སོགས་སྤང༷ས་ཏེ༷་ཞི༷་ལྷག༷་ཟུང༷་འབྲེལ༷་ཚུལ༷་གྱི༷ས་བསྒྲུབ༷་པར་བྱའོ། །དེའང་གཉིད༷་རྨུག༷ས་གཉིས༷་ཀྱིས༷་ཞི༷་གན༷ས་གསལ་དྭངས་ཕྱེད་པ་ལ་བྱིང་པར་བྱེད་པས་ར༷བ་ཏུ༷་སྒྲིབ༷། རྒོད༷་འགྱོད༷་གཉིས༷་ཀྱིས༷་ལྷག༷་མཐོ༷ང་དྭངས་ལ་རྩེ་གཅིག་པ་འཕྲོ་བར་བྱེད་ཅིང་རྣམ༷་པ༷ར་གཡེ༷ང༌། ཐེ༷་ཚོ༷མ་གཉིས༷་ཀའི༷་གནོད༷་བྱེད༷་དེ་མི༷་འགྲུབ་པའི་རྒྱུ་མི་མཐུ༷ན་པའི་ཕྱོག༷ས་སོ། །
གཉིས་པ་དེའི་གཉེན་པོ་བསྟེན་པར་གདམས་པ།
དེ༷་ལྟར༷་ལྔ༷་པོ་ཉིད༷་བྱི༵ང་རྒོད༷་གཉི༷ས་སུ༷་འདུ༷་སྟེ་གཉིད་རྨུགས་གཉིས་བྱིང༌། གཞན་རྣམས་རྒོད་པའོ། །དེས་ན། བྱིང༷་ན༷་གསེ༷ང་ཞིང༷་ཡིད་བྱེད་བཅུ་གཅིག་བསྒོམ། །རྒོ༷ད་ན༷་རྩེ༷་གཅིག༷་གནས་པའི་ཐབས་དགུ་བསྒོམ༷། །
གསུམ་པ་ཟུང་འབྲེལ་སྒྲུབ་པའི་གཉེན་པོར་བསྟན་པ།
ཞི༷་གན༷ས་མེད༷་པའི༷་ལྷག༷་མཐོང༷་སྤྲོས༷་ལ༷་རྒོད༷་དེ་ཚིག་གི་གོ་ཡུལ་ཙམ་དང༌། ལྷག༷་མཐོ༷ང་མེད༷་པ༷འི་ཞི༷་གན༷ས་ལུང༷་མ༷་བསྟ༷ན། འཁོར་བའི་ས་བོན་ལས་མི་འཕགས་པས། དེ་གཉིས་ཟུང༷་འབྲེལ༷་ནི་སྒྲིབ༷་པ༷འི་གཉེན༷་པོ༷་མཆོག༷་གི༷་ལ༷མ་ཡིན་པས་འབད་པར་བྱའོ། །
གཉིས་པ་ཞི་གནས་སྒྲུབ་པ་ལ་བཞི་སྟེ། དང་པོ་དལ་ལ་མ་ཡེངས་པ་ཐབས་ཀྱི་མཆོག་ཏུ་བསྟན་པ།
དེའང་ཞི༷་གན༷ས་ནི་ལུས༷་ང༷ག་ཡི༷ད་སེམ༷ས་ད༷ལ་བ༷ས་ཏེ། ལུས་དལ་བས་རྩ་དལ༑ རྩ་དལ་བས་རླུང་དལ། རླུང་དལ་བས་ཁམས་རང་བཞིན་གྱིས་གནས་པ་འགྲུབ༷་སྟེ། དེ༷་ཡ༷ང་ཆོས༷་ཀུན༷་ར༷ང་བཞི༷ན་སྤྲོ་བསྡུ་དང་བྲལ་བ་མཉམ༷་པ༷འི་ང༷ང་དེར། གཟུང་འཛིན་གྱི་དམི༷གས་པ༷་ར༷བ་ཞི༷་སྤྲོ་བསྡུ་མེད་པ་ནི་ཞི་གནས་ཀྱི་ངོ་བོའམ། གཙོ༷་བོ༷འི་ཡ༷ན་ལ༷ག་ཡི༷ན་ལ། དེ་བརྟན་པར་བྱ་བའི་དོན་དུ་དམི༷གས་པ༷་ཡུལ་གཅི༷ག་ལ༷་སེམ༷ས་འཛི༷ན་པས་ཅུང་ཟད་མི་རྟོག་པ་འཁོ༷ར་གྱི༷་ཚུལ༷་ཏེ། དེའང་གཤིས་ལ་སེམས་འདིའི་རང་བཞིན་གང་ནས་ཀྱང་མ་འོངས་མི་འགྲོ་མི་གནས་པའི་རང་ལུགས་ཕྱམ་ཕྱལ་ལེ་བ་ཞིག་དུས་རྒྱུན་ཡོད་དེ། གསལ་དྭངས་ཕྱེད་པའི་ཆ་ལྷག་མཐོང༌། གནས་ཆ་དེ་ཞི་གནས། གཉིས་སུ་མེད་པས་ཟུང་འབྲེལ་ཏེ། ཡོད་ནི་སེམས་ཅན་ཀུན་ལ་རྟག་ཏུ་ཡོད་ཅིང༌། གསལ་བ་ནི་ངང་གིས་མི་གཡོ་བ་ངལ་སོས་པ་ལ་སོགས་པའི་དུས་སུ་ངོ་འཕྲོད་པར་སླ་བ་ཡིན་ནོ། །རྣལ་འབྱོར་པས་ནི་འཕྲོས་སམ་གནས་ཀྱང་རང་བབས་བཅོས་བསླད་མེད་པའི་ཞི་ལྷག་ཤེས་པར་གྲོལ་བ་ཡིན་ནོ། །
གཉིས་པ་དམིགས་རྟེན་ཡུལ་གྱི་བྱེ་བྲག་བསྟན་པ།
དམིགས་པ་ལ་སེམས་འཛིན་ལུགས། དེ༷་ཡ༷ང་སྣང༷་བཅས༷་སྣང༷་མེ༷ད་རྣམ༷་པ༷་གཉིས༷། །ཕྱི་༷ནང༷་གཉིས༷་ཏེ༷་བཞི༷་ཡི༷ས་ཟིན་པ༷ར་འགྱུར༷། །སྣང༷་བཅས༷་ལ་སེམས་བཟུང་ཚུལ་གཟུག༷ས་སོ༷གས་སྒོ༷་ལྔའི༷་ཡུལ༷་རྣམ༷ས་ལ༷་སེམས་མ་ཡེངས་པར་གཏད་དེ་འཇོག དེ་བརྟན་སྣང༷་མེད༷་ལ་སེམས་བཟུང་བ་གང་དུའང་མི༷་རྟོག༷་པ་སེམས་རྩེ༷༵་གཅིག༷་པའི་ངང༷་ལ་འཇོ༷གདེ་བཞིན་ཕྱི་ནི་ཕྱི༷་རོ༷ལ་རྡོའ༷མ། ཤི༷ང་ངམ་སྐུ༷་གཟུག༷ས་ལ༷་སོག༷ས་པའི་རྟེན་ཞིག་ལ་སེམས་མ་ཡེངས་པར་བཟུང་བ་ད༷ང༌། ནང༷་ཉིད༷་ལུས་ནང་དུ་ལྷ་སྐུའམ། ཡི་གེ་སྙིང་༷ག༷ར་པ༷དྨ་འ༷ཐུར་འཕྱང༷་དང་ཕྱག་མཚན་འོད་སོ༷གས་ལ་སེམས་འཛིན་ཏེ། དེའང་སྤྲོས་པ་ཤས་ཆེ་བས་ཕྱིར་བཟུང་ན་འཕྲོ་བས་ནང་དུ་བཟུང༌། རྟོག་པ་ཉུང་བས་ནང་དུ་བཟུང་ན་བྱིང་བས་ཕྱིར་བཟུང༌། དང་པོ་མཚན་བཅས་གང་རུང་ཞིག་ལ་སེམས་བཟུང་བས་རྗེས་ལ་མཚན་མེད་ངང་གིས་འབྱུང་ངོ༌། །
གསུམ་པ་རྣམ་པ་བློས་འཇོག་ཚུལ་བསྟན་པ།
མདོར་ན། དམི༷གས༷་ཡུལ་གཅིག༷་ལ༷་རྩེ་གཅི༷ག་སེམ༷ས་འཇོག་པ༷། །ཞི༷་གན༷ས་བསྒྲུབ༷་པའི༷་ཐ༷བས་ཀྱི༷་ཡ༷ན་ལ༷ག་ཡི༷ན། །དེ་ནས་སེམས་གནས་པའི་ཐབས་དགུས་བརྟན་པར་བྱ་སྟེ། དམིགས་པ་དེ་ལ་སེམས་རྒྱུན་དུ་འཇོག་པར་བྱེད། ཕྱིར་འཕྲོ་ན་སེམས་བརླན་ཏེ་འཇོག་པར་བྱེད། ཕྱི་ཕྱིར་བཏུད་དེ་ཉེ་བར་འཇོག་པར་བྱེད། དེ་ལ་དགའ་བ་བསྐྱེད་ནས་འདུལ་བར་བྱེད། རྣམ་གཡེང་གི་ཉེས་པ་ཞི་བར་བྱེད། གཉིད་རྨུགས་ལ་སོགས་བསལ་ནས་རྣམ་པར་ཞི་བར་བྱེད། གཞན་ལ་མི་འཕྲོ་བར་རྩེ་གཅིག་ཏུ་བྱེད༑ དེ་ལ་མི་རྩོལ་བར་མཉམ་པར་འཇོག་པར་བྱེད་པ་སྟེ་དགུའོ། །
བཞི་པ་རྩལ་སྦྱོང་བོགས་ཀྱི་འབྱིན་ཚུལ་བསྟན་པ།
ཐབས་དེ༷་ཡི༷ས་རྩེ༷་གཅི༷ག་ཞི༷་གན༷ས་སྐྱེས༷་པ༷འི་ཚེ༷་སེམས་རྩེ་གཅིག་ཟིན་པ་ཙམ་གྱིས་རྐྱེན་མི་ཐུབ་ཅིང༌། ལྷག་མཐོང་དང་ཡང་འབྲེལ་མི་རུང་བས། སྣང་བ་སྒྱུ་མ་སོགས་སུ་སྤེལ༷་ཞིང༷་བརྟན༷་པའི་ཕྱིར༷་ལྷག༷་མཐོ༷ང་ཡེ༷་ཤེས༷་སྤྲོ༷། བོག༷ས་འབྱིན༷་དུ་འགྲོ་འདུག་སོགས་སྤྱོད༷་ལམ༷་ཀུན༷་ད༷ང་བ༷སྲེ་ཞིང་བསྒོམ་པ༷་གཅེ༷ས། སྟེང༷ས་ཏེ་བོགས་སྐྱེད་མེད་ན༷་ལུས༷་སེམ༷ས་གསེ༷ངས་ཏེ་གཡེངས་པའི་རྗེས་ལ༷་སྔར༷་བཞི༷ན་དུ་སྒོམ༷་སྟེ་འདི༷ས་ནི༷་དམིགས་པ་གང་ལ་འཇོག་འདོད་པ་དང༌། དུས་ནམ་གྱི་ཚེ། ཡུན་ཇི་ཙམ། ཚུལ་ཇི་ལྟར་འཇོག་པ་རྣམས་ལ་རང་དབང་ཐོབ་པས་དུས་མྱུར༷་དུ༷་འགྲུབ༷་པ༷ར་འགྱུར༷་བ༷་ཡི༷ན་ནོ། །
གསུམ་པ་ལྷག་མཐོང་སྒྲུབ་པ་ལ་གསུམ། དང་པོ་གསལ་དྭངས་ཕྱེད་ལ་མ་ཡེངས་པ་ཐབས་ཀྱི་མཆོག་ཏུ་བསྟན་པ།
ཞི་གནས་ཀྱི་ཚེའང་ལྷག༷་མཐོ༷ང་འདོ༷ད་པ༷ས་སེམ༷ས་གས༷ལ་ལ་དྭང༷ས་པའི༷་ང༷ང་ལས་ཆོས་ཐམས་ཅད་རང་བཞིན་མེད་པར་ལྟ་བ་སོ༷་སོ༷ར་རྟོག༷་པ༷་ན་གཙོ༷་བོ༷འི་ཡ༷ན་ལ༷ག་ཡིན་ལ༷། བློ་མི༷་རྟོག༷་པའམ་མི་འཕྲོ་བར་མཉམ༷་པ༷ར་འཇོ༷ག་པ༷་ཡི་གསལ་ཆ་འཁོ༷ར་གྱིས༷་ཕལ་པའི་ཚུལ༷་དུ་ཡོད།
གཉིས་པ་དམིགས་རྣམ་ངེས་པའི་སྒོམ་ཚུལ་བསྟན་པ།
སོ་སོར་རྟོག་པའི་ལྷག་མཐོང་དེ༷་ཡ༷ང་ཆོས༷་ཅ༷ན་དང་ཆོས༷་ཉིད༷་རྣམ༷་པ༷་གཉིས༷་ཏེ། མཉམ་བཞག་བརྟན་པའི་ངང་ལས་ཆོས༷་ཅན༷་ཕྱི་རོལ་གྱི་སྣང་བ་ཐམས་ཅད་བདེན་མེད་སྒྱུ༷་མའི༷་དཔེ༷་བརྒྱད༷་དུ་བལྟ༷་བྱ༷་ཞིང༷༌། ས་སྙིང་འཁོར་ལོ་བཅུ་པའི་མདོ་ལས། ཆོས་ཚུལ་འདི་དག་སྒྱུ་མ་སྨིག་རྒྱུ་དང༌། །རྨི་ལམ་མིག་ཡོར་སྒྲ་བརྙན་སྤྲུལ་པ་འདྲ། །གར་མཁན་ཚོན་འདྲ་གང་གིས་རྟོགས་གྱུར་པ། །བསོད་ནམས་ཞིང་རབ་དེ་ལ་ཕྱག་འཚལ་ལོ། །ཞེས་སོ། །ཆོས༷་ཉིད༷་རང་བཞིན་གྱིས་མ་སྐྱེས་པ་མཁ༷འ་ལྟར༷་སྟོང༷་པ༷འི་རྩལ༷་སྦྱང༷་བྱ༷། དེའི་ངང་ལ་མ་བཅོས་པར་འཇོག་པའོ། །སྐྱེ་མེད་རིན་པོ་ཆེའི་མཛོད་ལས༑ གར་ཡང་མ་རྟོག་ཅིར་ཡང་མ་བསམས་ཤིག །བཅས་བཅོས་མ་བྱེད་རང་བཞིན་ལྷུག་པར་ཞོག །མ་བཅོས་པ་དེ་སྐྱེ་མེད་རིན་ཆེན་མཛོད། །དུས་གསུམ་རྒྱལ་བ་ཀུན་གྱི་གཤེགས་ཤུལ་ཡིན། །ཞེས་སོ། །དེས་ན་བློའི་ཚོལ་ཁྲོ་དང་བྲལ་བར་ཆོས་ཉིད་དམ། གནས་ལུགས་ཇི༷་བཞི༷ན་པའི་ངང༷་ལ༷་བཞག༷་པ༷ས་སྣང་ཡུལ་སྒྱུ་མར་རྟོགས་ལ་འཛིན་བྱེད་མ་ཞུགས་པ་སྟོང་གསལ་སྤྲོས་བྲལ་རང་བྱུང་གི་ཡེ༷་ཤེས༷་འཆར༷་བར་འགྱུར་རོ། །
གསུམ་པ་རྩལ་སྦྱོང་བོགས་ཀྱི་འབྱིན་ཚུལ་བསྟན་པ།
ལྷག་མཐོང་སྟེང༷ས་ནས་སྐྱེད་མེད་ན༷་སྣ༷་ཚོག༷ས་ཆོ༷ས་ལ༷་དགག་སྒྲུབ་སོགས་མང་པོ་སྤྲོས་ཏེ་སྒྱུ་མ་ལྟ་བུར་ཝལ་ཝལ་རྩལ༷་སྦྱང༷་སྟེ༷། སྒྱུ༷་མ༷་ཡང་སྟོང༷་པ༷་གཉིས༷་མེད༷་དུ་ལ་བཟླ་བས་དག༷་པ༷ར་བལྟ༷་བ་དང༌། རྟོག་པ་འཕྲོ༷་ན༷་སྔར་བཞིན་ཞི༷་གན༷ས་ངང༷་ལ༷་མཉམ༷་པ༷ར་བཞ༷ག དེའི་ངང་དུ་སྟེང་ན་ཡིད་བྱེད་བཅུ་གཅིཾག་བསྒོམ་པར་བྱ་སྟེ། དེའང་རྟེན་འབྲེལ་ལ་སོགས་པའི་ཆོས་ལ་རྟོག་པ་དང་བཅས་ཤིང་དཔྱོད་པ་དང་བཅས་པའི་ཡིད་ལ་བྱེད་པ་དང༌། དེས་འཕྲོ་ན་ཞི་གནས་ལ་བཞག་སྟེ་རྟོག་པ་མེད་ཅིང་དཔྱོད་པ་ཙམ་དང་བཅས་པའི་ཡིད་ལ་བྱེད་པ་དང༌། དེས་རྟོག་ན་རྟོག་དཔྱོད་མི་འགྱུར་བའི་ངང་དུ་མི་རྟོག་པ་སྟེ་རྟོག་པ་ཡང་མེད་དཔྱོད་པ་ཡང་མེད་པའི་ཡིད་ལ་བྱེད་པ་དང༌། དེའི་དོན་ལ་མ་ཡེངས་པའི་ཞི་གནས་ཡིད་ལ་བྱེད་པ་དང༌། དེ་ཡང་གསལ་དྭངས་ཕྱེད་པའི་ལྷག་མཐོང་ཡིད་ལ་བྱེད་པ་དང༌། དེའི་ཚེ་གསལ་སྟོང་གཉིས་སུ་མེད་པའི་ཟུང་དུ་འབྲེལ་བ་ཡིད་ལ་བྱེད་པ་དང༌། དེའི་ངང་ལ་རྒྱུན་བསྲིང་བའི་ཕྱིར་སེམས་རབ་ཏུ་འཛིན་པའི་རྒྱུ་མཚན་ཡིད་ལ་བྱེད་པ་དང༌། དེའི་དུས་སུ་སེམས་གནས་པའི་ངང་ལས་མི་གཡོ་བ་ཞི་གནས་ཀྱིས་མཚན་མ་ཡིད་ལ་བྱེད་པ་དང༌། གསལ་དྭངས་ཕྱེད་པ་ལྷག་མཐོང་གི་རྒྱུ་མཚན་ཡིད་ལ་བྱེད་པ་དང༌། སྟོང་གསལ་གཉིས་མེད་དུ་འབྲེལ་བ་ཟུང་འཇུག་གི་རྒྱུ་མཚན་ཡིད་ལ་བྱེད་པ་དང༌། ཆོས་ཐམས་ཅད་རང་བཞིན་མེད་པར་མཉམ་པ་བཏང་སྙོམས་ཀྱི་རྒྱུ་མཚན་ཡིད་ལ་བྱེད་པ་རྣམས་སོ། །དེ་ལྟར་སེམས་འཕྲོ་ན་བཏུལ་བྱིང་ན་གསེང༌༑ ཞི་ལྷག་གཉིས་སུ་མེད་པ་རྩལ་སྦྱངས་པས། དེ༷་ཚེ་ནམ༷་མཁ༷འ་ལྟ༷་བུའི༷་འོད༷་གསལ༷་ནི༷། །ཞི་ལྷག་ཟུང་འཇུག་སྟོང༷་གས༷ལ་སྤྲོས༷་ད༷ང་བྲལ༷་བའི༷་ངོ༷་བོ༷་མཐོ༷ང༌། དེ༷་ཡི༷ས་བྱིང་རྒོད་སྒྲིབ༷་གཉིས༷་སྤྲིན༷་ལ༷ས་གྲོལ༷་བ༷་འགྲུབ༷། རེ༷ས་འག༷འ་ཞི་གནས་ཀློང་དུ་གྱུར་པ་རྒྱ༷་མཚོ་ལྟ༷་བུ༷འི༷་འོ༷ད་གས༷ལ་ཏེ་སེམས་གསལ་དྭངས་འཛིན་མེད་དུ་འཆ༷ར་རོ། །རྟོག་པའི་འགྱུ་བ་ཤ༷ར་གྲོལ༷་ལྷག་མཐོང་འོད་གསལ་ཀློང་དུ་གྱུར་པས་ང༷ང་དྭང༷ས་རྟོག༷་མེ༷ད་ལྷུན༷་གྱིས༷་གྲུབ༷། བོ༷གས་འབྱིན༷་དུ་སྤྱོད༷་ལ༷མ་ཀུན༷་ད༷ང་དེ༷་ཉིད༷་བསྲེ༷། འ༷དིས་ནི༷་ལྷག༷་མཐོ༷ང་མྱུར༷་དུ༷་འགྲུ༷བ་པ༷ར་འགྱུར༷་ཏེ་སེམས་ཉིད་འཕོ་འགྱུར་བཅོས་བསླད་དང་བྲལ་བ་སྟོང་གསལ་རྗེན་པའི་ངོ་བོ་མཐོང་དུས། སེམས་གནས་ཀྱང་ཆོས་ཉིད་ཀྱི་ངང་དུ་གནས་པས་ཡིན་མིན་གདོད་ནས་དག་པའི་གདེང་ཐོབ། འཕྲོ་བ་ཆོས་ཉིད་ཀྱི་རོལ་པར་ཤར་བས་གང་སྣང་ཡེ་ཤེས་ཀྱི་རྩལ་དུ་ཤེས་ཏེ་རྐྱེན་སྣང་རང་བྱུང་གི་ཡེ་ཤེས་སུ་གྲོལ་བའི་དུས་སོ། །དེའི་ཚེ་རང་སེམས་སྐུ་གསུམ་གྱི་ངོ་བོར་མཐོང་བས་རྩོལ་སྒྲུབ་མཚན་མའི་ཆོས་ལས་གྲོལ་བ་ནི། ཀུན་བྱེད་ལས། ཆོས་ཀྱི་སྐུ་ནི་བྱང་ཆུབ་སེམས། །བྱང་ཆུབ་སེམས་ལས་ཆོས་ཀྱི་སྐུ། །རྡུལ་ཙམ་སུས་ཀྱང་བཅོས་སུ་མེད། །དེས་ན་སངས་རྒྱས་སེམས་ལས་མེད། །ཅེས་སོགས་གསུངས་པ་བཞིན་ནོ། །
གཉིས་པ་ཟུང་འཇུག་སྒྲུབ་པའི་ཐབས་ལ་ལྔ། དང་པོ་ཕྱམས་བརྡལ་འཛིན་མེད་ཐབས་ཀྱི་མཆོག་ཏུ་བསྟན་པ།
ཞི་ལྷག་གི་ངོ་བོ་གསལ་སྟོང་ཟུ༷ང་འཇུག༷་ཏུ་ཤེས༷་པ༷་ལ་འཕྲོ༷་གན༷ས་གཉིས་མི་འགལ་བས་མཉམ༷་པའི༷་ངང༷༌། གསལ་སྟོང་ངམ་འཕྲོ་གནས་གཉིས༷་ཀ༷ར་རྣམ་པར་མི༷་རྟོག༷་པའི་ཡེ༷་ཤེ༷ས་གཙོ༷་བོ༷་ལ༷། དེའི་ངང་ལས་ཡེ༷ངས་མེ༷ད་སྤྲོས༷་ད༷ང་བྲལ༷་བ༷་འཁོ༷ར་གྱི༷་ཚུལ༷་དུ་གནས་སོ། །དེའང་དུས་ཐམས་ཅད་དུ་སེམས་ཉིད་གཉིས་མེད་གཙོ་བོ་ཡིན་ཡང༌། དེ་ཞི་ལྷག་གིས་མཉམ་པར་བཞག་དུས་རྟོགས་པར་སླ་བས། ཐབས་ཡེངས་མེད་དེ་འཁོར་རམ་ཡན་ལག་ཏུ་ལྡན་པ་ཡིན་ནོ། །དེའི་ཚེ་སེམས་གཞི་མེད་དུ་གློ་བུར་གྱི་སྤྲོས་པ་ནུབ་པས་ཆུ་ལ་ཆུ་བཞག་པ་ལྟར་རོ་མཉམ་དབྱེར་མེད་དུ་ཤེས་པར་བྱའོ། །
གཉིས་པ་དམིགས་རྣམས་ངེས་པའི་སྒོམ་ཚུལ་བསྟན་པ།
དེའི་ངང་ལས་རྟོག་པ་ཇི༷་ལྟར༷་ཤར༷་རམ་གནས༷་ཀྱང་དེ༷་ཡི༷་ངང་ལ་མ་བཅོས་པར་བཞ༷ག་པ༷ས། ཆུ་ལ་རླབས་ཞི་བ་ལྟར། རྣམ་རྟོག་གང་ཤར་ཤ༷ར་བ༷ས་གྲོལ་ཏེ་ཤར་དུས་སུ་གྲོལ༷་ལ༷་གྲོལ་ཐོག་ཏུ་གན༷ས་པ༷ས་ཤར་གྲོལ་མཉ༷མ་པ༷་ཉིད༷་དེ། དེ་ལྟར་ཞི༷་ལྷ༷ག་ཟུ༷ང་འབྲེལ༷་བས་ཉམས་བདེ༷་གས༷ལ་མི༷་རྟོག༷་པ་འཆ༷ར་རོ༑ ༑དེའི་ཚེ་ཤར་བས་གྲོལ་བ་ལྷག་མཐོང་ཡིན་ལ་སྣང་བཅས་བསོད་ནམས་ཀྱི་ཚོགས་བསྐྱེད་རིམ་དུ་ལྷུན་གྱིས་གྲུབ་ཅིང༌། རང་ཞི་བའི་རང་རིག་པ་དྭངས་གསལ་དང་བཅས་པ་ལ་གནས་པ་ཞི་གནས་ཏེ། སྣང་མེད་ཡེ་ཤེས་ཀྱི་ཚོགས་རྫོགས་པའི་རིམ་པར་གྲུབ་པས། ཟུང་འཇུག་གི་རང་བཞིན་དུ་ཡེ་ནས་སེམས་ལ་སྣང་༷སྟོང༷་དང་ཐབ༷ས་ཤེས༷་དང་བསྐྱེད༷་རྫོག༷ས་ལྷུན༷་གྱིས༷་གྲུབ༷་སྟེ་གནས་སོ། །
གསུམ་པ་གེགས་ཀྱི་དྲི་མ་སེལ་ཐབས།
དེ་ལྟར་ཟུང་འཇུག་བཅོས་བསླད་མེད་པར་བསྒོམས་པས་སྟེང༷ས་ན༷་ཞི༷་ལྷག༷་སོ༷་སོ༷ར་རྩལ༷་སྦྱང༷་སྟེ། ཞི་གནས་སྟེངས་ན་ལྷག་མཐོང་དང༌། ལྷག་མཐོང་སྟེངས་ན་ཞི་གནས་བསྒོམ་ཞི༷ང༌། བྱིང༷་རྒོད༷་ཚེ༷་ན༷་ལྡོག༷་ལ༷་ཏེ་བྱིང་ན་ལྷག་མཐོང་རྒོད་ན་ཞི་གནས་བསྒོམ༷་པ༷ར་བྱ༷་སྟེ་དེས་སྐྱོན་ལས་གྲོལ་ལོ། །
བཞི་པ་བོགས་འབྱིན་གནད་ཀྱི་མན་ངག
དེའི་བོག༷ས་འབྱིན༷་ན༷མ་མཁ༷འ་དྭང༷ས་ཤི༷ང་སྤྲིན༷་མེ༷ད་པའི་ཚེ༷། ཉི༷་མ༷ར་རྒྱབ༷་ཕྱོག༷ས་པས་གཙུག་ཏོར་རྣམ་པར་ལྟ་བའི་ལྟ་སྟངས་ཀྱིས་མཁ༷འ་ལ༷་ར༷བ་ཏུ་བལྟས༷་པ༷ས། སེམས་སྟོང༷་གས༷ལ་གྱི་ཤེ༷ས་པ༷་སྤྲོས༷་པ་ད༷ང་བྲལ༷་བ༷་འཆར༷་བ་ནི་ཟུང་འཇུག་གི་ཡེ་ཤེས་སོ། །
ལྔ་པ་རྩལ་སྦྱོང་ཟབ་དོན་སྙིང་པོ།
དེའི་ཚེ་ཕྱི༷་རོ༷ལ་གྱི་དཔེ༷་ཡི༷་ན༷མ་མཁ༷འ་ད༷ག་པ༷་ལས༷།དེས་མཚོན་པའི་ན༷ང་གི༷་ཤེས་པ་སྟོང་གསལ་འགག་མེད་ནི་ཆོས༷་ཉིད༷་དོ༷ན་གྱི༷་ན༷མ་མཁ༷འ་ཆེའོ༷། །དེ་ལས་སྟོང་གསལ་སྤྲོས་པ་དང་བྲལ་བའི་ཡེ་ཤེས་བདེ་གསལ་མི་རྟོག་པའི་ཉམས་དང༌། ལྷན་གཅིག་ཤར་བས། ཆོས་ཉིད་ནམ་མཁའི་མཚན་ཉིད་དུ་རང་གྲོལ་ཏེ་དངོས་པོ་དང་མཚན་ཉིད་ཐམས་ཅད་ལས་གྲོལ་བ་ནི། གས༷ང་བ༷་འོ༷ད་གས༷ལ་སྙིང༷་པོ༷འི་ན༷མ་མཁ༷འ༷་སྟེ། །ན༷མ་མཁ༷འ་སུམ༷་སྤྲུགས་དགོ༷ངས་པ༷་ཤེ༷ས་པ༷ར་བྱ༷། །དེའི་དུས་སུ་དུ་བ་ལ་སོགས་པའི་རྟགས་བཅུ་དང༌། འོད་ལྔའི་སྣང་བའང་རླུང་སེམས་དབུ་མར་ཚུད་པའི་རྟགས་རྣམས་ཀྱང་ངང་གིས་འབྱུང་ངོ༌། །
གསུམ་པ་གང་སྒྲུབ་པའི་ངོ་བོ་བསྟན་པ་ལ་བརྒྱད། དང་པོ་བརྗོད་བྲལ་གྱི་ངོ་བོ་བསྟན་པ།
གཉིས༷་མེ༷ད་བསྒྲུ༷བ་པ༷་ངོ༷་བོ༷འི་ཡ༷ན་ལ༷ག་ནི༷། ཆོས་ཐ༷མས་ཅད༷་རྩོལ་སྒྲུབ་སྤང་བླང་ལས་འདས་པས་རོ༷་མཉམ༷་རྫོག༷ས་པ༷་ཆེན༷་པོའི༷་ངང༷་སྟེ། དེའི་དོན་རྟོགས་པས་ལྟ་བ། དེའི་ངང་ལས་མ་ཡེངས་པས་བསྒོམ་པ། དེ་ཡང་ཡོད་མེད་རེ་དོགས་ལས་འདས་པས། སྤང༷་བླང༷་མི༷་བྱ༷་བར་གང་ལའང་དམིག༷ས་གཏ༷ད་དང་ཞེན༷་པ༷་དོར༷། འཛིན༷་ཞེན༷་ཡོད་ན་དེ་ཐམས༷་ཅད༷་སྲིད༷་པའི༷་འདུ༵་བྱེད་དེ་སྲིད་ལས་གྲོལ་མི་ནུས་ལ༷། གང་ལའང་དམིགས༷་གཏད༷་ཀྱི་མཚན་མ་མེད་ན༷་མཁའ༷་བཞི༷ན་དུ་བཅིང༷ས་གྲོལ༷་མེ༷ད་དོ། །
གཉིས་པ་སྣ་ཚོགས་དུ་མ་རོ་གཅིག་ཏུ་བསྟན་པ།
ཇི༷་ལྟར༷་གཟུག༷ས་བརྙན༷་སྣ༷་ཚོག༷ས་མེ༷་ལོ༷ང་ང༷ང་ལས་གཞན་མིན་པ། དེ༷་ལྟར༷་ཆོས༷་རྣ༷མས་སྣ༷་ཚོ༷གས་སྟོང༷་པ༷འི་ང༷ང་དུ་ཤེས་པར་བྱ།
གསུམ་པ་འཆར་ཚུལ་ངང་དྭངས་སྐྱེ་མེད་དུ་བསྟན་པ།
ཇི༷་ལྟར་སྤྲིན༷་རྣ༷མས་སྣ་ཚོ༷གས་ན༷མ་མཁ༷འི་ང༷ང་ལས་མ་གཡོས་པ་དེ༷་བཞི༷ན་བློ་ལ་དག༷ག་སྒྲུབ༷་སྣ༷་ཚོག༷ས་ཅི་ཤར་ཡང་སེ༷མས་ཉིད༷་ཀྱི་ང༷ང་ལས་མ་གཡོས་སོ། །
བཞི་པ་ཉམས་རྟོགས་རོལ་པའི་རྩལ་སྣང་དུ་བསྟན་པ།
ཇི༷་ལྟར༷་ཆུ༷་བོ༷་སྣ༷་ཚོ༷གས་རྒྱ༷་མཚོ༷འི་ངང་དུ་རོ་གཅིག་པ་དེ༷་བཞི༷ན་དུ་ཉམ༷ས་རྟོག༷ས་སྣ༷་ཚོ༷གས་སྒོ༷མ་པ༷འི་ངང༷་དུ་རོ་གཅིག་གོ །
ལྔ་པ་འཁོར་འདས་རིག་པའི་རང་སྣང་དུ་བསྟན་པ།
ཇི༷་ལྟ༷ར་སྒྱུ༷་མ༷་སྣ༷་ཚོ༷གས་སྤྲུལ༷་པ༷འི་ང༷ང་སྟེ་སྣང་དུས་ནས་རང་བཞིན་མེད་པ་དེ༷་བཞིན༷་འཁོ༷ར་འད༷ས་སྣ༷་ཚོ༷གས་ཆོས་ཉིད༷་ངང༷་ལས་མི་གཡོའོ། །
དྲུག་པ་ཆོས་རྣམས་ཡེ་གྲོལ་དབྱེར་མེད་དུ་བསྟན་པ།
ཇི༷་ལྟར༷་ཕྱོག༷ས་བཅུའི༷་ན༷མ་མཁ༷འ་གཞི༷་བྲལ༷་ང༷ང་སྟེ་ཐ་དད་མེད་པ་ལྟར། དེ༷་བཞི༷ན་ཡེ༷་གྲོལ༷་ཆོས༷་རྣམ༷ས་ལྟ༷་བ༷འི་ངང༷་ལ་རང་བཞིན་གཉིས་སུ་མེད་དོ། །ཇི༷་ལྟར༷་ཆུ༷་ལ༷་ཆུ༷་བཞ༷ག་པ་འདྲེས་ནས་གཉིས༷་མེ༷ད་ང༷ང༌། དེ༷་བཞི༷ན་སེམ༷ས་ད༷ང་སེམ༷ས་ཉིད༷་ཀྱི་ངང་དུ་སེམས་བྱུང་གི་རྟོག་པ་རང་ཞིར་ཐིམ་པས་དབྱེར༷་མེ༷ད་ང༷ང༌།
བདུན་པ་སྣང་སེམས་སྒྱུ་མ་གཉིས་མེད་དུ་བསྟན་པ།
ཇི༷་ལྟར༷་སྣ༷་ཚོག༷ས་རྨི༷་ལ༷མ་གཉིད༷་ཀྱི༷་ངང༷་ལས་མ་གཡོས་པ་དེ༷་བཞི༷ན་བླང༷་དོར༷་གཉིས༷་མེ༷ད་སྤྱོད༷་པ༷འི་ངང༷་དུ་རོ་གཅིག་པའོ། །ཇི༷་ལྟར༷་མཚོ༷་ད༷ང་དབ༷འ་རླབ༷ས་ཆུ༷་བོ༷འི་ངང༷་ལས་གཞན་མིན་པ་དེ༷་བཞི༷ན་རྟོག༷་པ་ད༷ང་མི༷་རྟོག༷་པ་མཉམ༷་པ༷འི་ང༷ང་ཉིད་དོ། །
བརྒྱད་པ་རིག་སྟོང་ཆོས་དབྱིངས་ཁྱབ་བརྡལ་དུ་བསྟན་པ།
ཇི༷་ལྟ༷ར་ཚོ༷ང་པ༷་དོ༷ན་གྲུབ༷་པ་རེ་དོགས་མེད་པའི་ངང་དུ་བློ་བདེ༷་བའི༷་ངང། དེ༷་བཞིན༷་སངས་རྒྱས་རང་སེམས་སུ་ཐག་ཆོད་པས་རེ༷་དོ༷གས་གཉིས༷་མེ༷ད་འབྲ༷ས་བུའི༷་ང༷ང་དུ་བློ་བདེ། སེམས་ཉིད་རང་བྱུང་གི་ཡེ་ཤེས་བླང་དོར་མེད་པའི་ངང་འདིར་ཆོས་ཐ༷མས་ཅ༷ད་ཕྱམ༷་གཅི༷ག་རྫོགས་པས་རྫོག༷ས་པ༷་ཆེ༷ན་པོ༷འི་ང༷ང་སྟེ། བྱ་རྩོལ་མཚན་མའི་འདུ་ཤེས་ལས་གྲོལ་བས་ཁྱབ༷་གད༷ལ་དབྱིང༷ས་ཀྱི༷་ཆོས༷་ཉིད༷་ཤེས༷་པ༷ར་བྱའོ༷། །
དོན་གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་བསྔོ་བ།
དེ༷་ལྟར༷་རྨད་དུ་བྱུང་བའི་དགེ་བ་དྲི་མེད་སྣ༷་ཚོ༷གས་གཉིས༷་མེ༷ད་ནམ་མཁའ་ལྟར་ཡངས་ཤིང་རོ༷་གཅིག༷་གི༷ས། འགྲོ༷་ཀུ༷ན་བད༷ག་གཞ༷ན་གཟུང༷་འཛི༷ན་གྱི་འཆིང་བ་ལ༷ས་གྲོལ༷་ཏེ༷༑ དུས་རིང་མོ་ནས། འདི༷་ཞེས༷་དམི༷གས་པ༷ས་འཁྲུལ༷་པ༷འི་སྲིད༷་པ༷་འདི༷ར། །དུབ༷་པ༷འི་སེམ༷ས་ཉིད༷་དེ་རི༷ང་ངལ༷་སོ༷ས་ཤི༷ག །
གཉིས་པ་ལེའུའི་མཚན།
རྫོ༷གས་པ༷་ཆེ༷ན་པོ༷་སེམ༷ས་ཉིད༷་ང༷ལ་གསོ༷་ལ༷ས། ཏིང༷་ངེ༷་འཛི༷ན་བསྒྲུབ༷་པ༷འི་ཡ༷ན་ལ༷ག་ཐ༷བས་ལ༷་མཁ༷ས་པ༷འི་ལེ༷འུ༷་སྟེ༷་བཅུ༷་གཉིས༷་པ༷འོ༷།། །།
༈ བཅུ་གསུམ་པ་འབྲས་བུ་ལྷུན་གྲུབ་ཆེན་པོའི་ལེའུ་ལ་གསུམ་སྟེ། ལེའུ་ལ་འཇུག་པ་རྒྱུའི་དོན། ལེའུ་དངོས་ཀྱི་དོན། ལེའུ་རྫོགས་པ་མཇུག་གི་དོན་ནོ། །དང་པོ་ནི།
དེ༵་ལྟར༵་ཐ༷བས་ད༷ང་ཤེས༷་ར༷བ་མཐ༷ར་ཕྱིན༷་ན༷ས། སྐུ༷་ད༷ང་ཡེ༷་ཤེ༷ས་ཕྲིན༷་ལ༷ས་ལྷུ༷ན་གྱིས༷་གྲུབ༷་སྟེ་ལམ་གྱི་ཡོན་ཏན་རྫོགས་པ་ན་སེམས་ཉིད་འོད་གསལ་བའི་ཁམས་ཀྱི་སྒྲིབ་བྱེད་དྲི་མ་མཐའ་དག་དང་བྲལ་བའི་སངས་རྒྱས་སམ་བྱང་ཆུབ་ཅེས་བྱ་བ་སྐུ་དང་ཡེ་ཤེས་འདུ་འབྲལ་མེད་ཅིང་ལྷུན་གྱིས་གྲུབ་པའི་ནུས་པ་ཅི་ཡོད་པ་མངོན་དུ་ཐོབ་པའོ། །དེ་ལ་འོག་མིན་དུ་སངས་རྒྱས་ཚུལ་དང༌། སྐུ་དང་ཡེ་ཤེས་ཀྱི་རྣམ་བཞག་མི་འདྲ་བར་མདོ་རྒྱུད་ལས་གསུངས་པ་འགྲེལ་ཆེན་ལྟར་ཤེས་པར་བྱའོ། །འདིར་སྒྱུ་འཕྲུལ་དྲྭ་བ་ཆེན་པོའི་རྣམ་བཞག་བརྗོད་པ།
གཉིས་པ་ལེའུ་དངོས་ཀྱི་དོན་ལ་གསུམ། ཞི་བ་བྱང་ཆུབ་བརྙེས་ཚུལ་སྤྱིར་བསྟན། སྐུ་ལྔ་ལྷུན་གྲུབ་ཀྱི་རང་བཞིན་བྱེ་བྲག་ཏུ་བཤད། ནང་དབྱིངས་རྣམ་དག་གི་འཆར་གཞིའི་དོན་བསྡུ་བའོ༑ ༑དང་པོ་ཞི་བ་བྱང་ཆུབ་བརྙེས་ཚུལ་ལ་གཉིས། དང་པོ་དག་པ་གཉིས་ལྡན་གྱི་ཆོས་དབྱིངས་བརྙེས་ཚུལ།
ལམ་གྱི་ཡེ་ཤེས་དག་པ་མཐར་ཐུག་པ་དེའི་ཚེ་སྤང་བྱ་གཟུང་བ་དང་འཛིན་པའི་རང་བཞིན་སེམ༷ས་ད༷ང་སེམ༷ས་བྱུང༷་ཚོགས་བརྒྱད་ཀུན༷་གཞི༷ར་བཅས༷་པ༷་ཀུན༷་སེམས་ཉིད་འོད་གསལ་བ་ཆོ༷ས་ཀྱི༷་དབྱིང༷ས་སུ༷་འཇུ༷ག་པ༷་ར༷བ་ཞི༷འི་ཚེ༷་དབྱིང༷ས་གདོད་མའི་གཞི་ད༷ང་ཡེ༷་ཤེས༷་ཐིམ་བྱའི་རིག་པ་གཉི༷ས་སུ་མེ༷ད་པར་འདྲེས་ཏེ་རོ༷་གཅིག༷་ཏུ་གྱུ༷ར་པ་དེ༷་ཚེ༷་ཡེ་ནས་དྲི་མ་མེད་པ་རང་བཞིན་རྣམ་དག་དང་གློ་བུར་གྱི་དྲི་མ་ཆ་དང་བཅས་པ་ད༷ག་པ༷་གཉིས༷་ལྡན༷་གྱི་སེམས་ཀྱི་དམ་པ་སྤྲོས༷་ཀུ༷ན་ཞི༷་བ་སྟེ་སེམས་འགག་པ་དེ་སྐུ་ཡི་མངོན་སུམ་མཛད། ཅེས་སོ། །
གཉིས་པ་ཞི་བ་ནང་དབྱིངས་ལས་རྟག་ཏུ་མི་གཡོ་བར་བསྟན་པ།
དེའི་ཚེ་ཆོས་སྐུ་སྤྲོས་ཀུན་ཞི་བ་ཆེན་པོ། ཤིན༷་ཏུ༷་སྐྱེ༷་མེ༷ད་འོ༷ད་གས༷ལ་སྙིང༷་པོ༷འི་ངང༷་དུ་ཕྱིན་པ། དབྱིངས་ནམ་མཁའི་ངང་དུ་ཡེ་ཤེས་གནམ་གང་གི་ཟླ་བ་ནང་གསལ་ཐམས་ཅད་མཁྱེན་པའི་ཡོན་ཏན་གྱི་རྟེན་ནམ་མཆར་གཞིར་གནས་པ་ལས། ཕྱིར་སྣང་ལོངས་སྐུའམ་གདུལ་བྱའི་སྣང་ངོར་སྣང་བ་ནི་ཡེ་ཡོད་པ་མ་ཡིན་ཏེ། མཐའ་བཞིའི་དྲི་མ་ལས་འདས་པ་ཆོས་སྐུ་ཉག་གཅིག་གི་དུས་ཡིན་པའི་ཕྱིར་རོ། །གན༷མ་ག༷ང་ན་ནམ་མཁའ་ལ་ཟླ༷་བ༷་ཡོད་ཀྱང་དབྱིང༷ས་སུ༷་ནུབ༷་པ༷་ལྟར༷་གཞན་གྱིས་བལྟར་རུང་བའི་མངོན་གསལ་དུ་མེད་པ་བཞིན་དུ་ཟབ་ཅིང་ཕྲ༷་བ༷འི་ཆོས་སྐུའི་ཡེ༷་ཤེ༷ས་མཁ༷འ་དབྱིང༷ས་པ༷དྨོ༷ར་འཁྱི༷ལ་བ་ག༷ང་དུའ༷ང་མི༷་རྟོག༷་ཞི༷་བ༷་བརྙེས༷་པ༷འི་ཚེ༷་དབྱིངས་ཀྱི་སྐུ་གསུམ་ནང་དབྱིངས་ཕྲ་བའི་ཡེ་ཤེས་སུ་བཞུགས་པ་སྟེ། ཡེ་ཤེས་སྣང་བ་ལས། དབྱིངས་སུ་འཁྱིལ་བས་མཐོང་དུ་མེད། །མེད་པ་མིན་ཏེ་ཕྲ་བའི་ཕྱིར། །ཚེས་ཀྱི་སྔོན་རོལ་ཟླ་བ་བཞིན། །ཟབ་པ་ཞི་བ་ཆེས་ཕྲ་བའོ། །ཞེས་སོ། །
གཉིས་པ་སྐུ་ལྔ་ལྷུན་གྲུབ་ཀྱི་རང་བཞིན་བྱེ་བྲག་ཏུ་བཤད་པ་ལ་གསུམ། ནང་དབྱིངས་སྐུ་གསུམ་གྱི་རང་བཞིན་མདོར་བསྟན་པ། རང་སྣང་ལོངས་སྐུའི་ཞིང་ཁམས་རྒྱས་པར་བཤད་པ། ཕྱིར་སྣང་སྤྲུལ་སྐུའི་རབ་དབྱེ་རྒྱ་ཆེར་བཤད་པའོ། །དང་པོ་ལ་གཉིས། རྣམ་དབྱེ་སྤྱིར་བསྟན་པ་དང༌། དབྱིངས་ལས་གཞན་དུ་མི་སྣང་བར་བསྟན་པའོ། །དང་པོ་རྣམ་དབྱེ་སྤྱིར་བསྟན་པ་ལ་གསུམ། དང་པོ་མི་འགྱུར་རྡོ་རྗེའི་སྐུ་ནི།
བསམ་བརྗོད་སྤྲོས་པའི་ཡུལ་ལས་འདས་པའི་ཆོ༷ས་ཉིད༷་མི༷་དམི༷གས་དུས༷་གསུམ༷་འཕོ༷་འགྱུ༷ར་མེ༷ད་པས། ར༷ང་བཞི༷ན་གདོ༷ད་ན༷ས་ད༷ག་པ༷འི་ཆ༷་དེ༷་ལ༷། །མི༷་འགྱུར༷་རྡོ༷་རྗེ༷འི་སྐུ༷་ཞེ༷ས་བརྗོ༷ད་པ༷་སྟེ༷། །གཞི༷་དབྱིང༷ས་ཟ༷ད་པ༵འི་ཆོས་ཉིད༷་འོད་གསལ་བ་སངས་རྒྱས་ཀྱི་བགྲོད་པ་མཐ༷ར་ཐུ༷ག་པ༷འོ༷། །ཡེ་ཤེས་དྲྭ་བ་ལས། དབྱིངས་ཀྱི་དག་པ་རྡོ་རྗེའི་སྐུ། །མི་འགྱུར་མི་ཤིགས་བསམ་ལས་འདས། །ཞེས་སོ། །
གཉིས་པ་མངོན་པར་བྱང་ཆུབ་པའི་སྐུ་ནི།
སེམས་ཉིད་འོད་གསལ་བ་དག་པ་གཉིས་ལྡན་མཐར་ཐུག་གི་ཚེ་ར༷ང་བཞི༷ན་གྱིས་དག་པ་དང་གློ༷་བུ༷ར་སྒྲིབ༷་གཉིས༷་ལས་རྣམ༷་པར་དག༷་ཅི༷ང༌། ཤེས་བྱ་ཐ༷མས་ཅད༷་མཁྱེ༷ན་པ༷འི་ཆོ༷ས་ཚུ༷ལ་རྒྱ༷་མཚོ༷་བརྙེས༷་ཏེ། སྤང༷ས་ད༷ང་རྟོག༷ས་པའི༷་ཡོ༷ན་ཏན༷་མཐ༷ར་ཕྱིན༷་པ༷ས། སྟོབ༷ས་བཅུ། མི་འཇིགས་པ་བཞི། མ་འདྲེས་པ་བཅོ་བརྒྱད། ཐུགས་རྗེ་ཆེན་པོ་ཆོས་སུམ་ཅུ་རྩ་བདུན་སོ༷གས་མཁྱེན་བརྩེ་ནུས་པའི་ཕ༷་རོ༷ལ་དུ་ཕྱིན༷་པ༷འི་ཆ༷ས་གཞ༷ལ་ན༷་མངོ༷ན་པ༷ར་བྱང༷་ཆུབ༷་སྐུ༷་ཞེས༷་བཏག༷ས་པ༷་སྟེ། མ༷་འདྲེས༷་པའི་ཡོ༷ན་ཏན༷་ཐམས་ཅད་ཀྱི་འཆ༷ར་གཞི༵་མཐ༷ར་ཐུག༷་པ་གང་ཡིན་པ༷འོ༷། །དེའང་ཡེ་དྲྭ་ལས། དྲི་མ་བྲལ་ཕྱིར་བྱང་བ་སྟེ། །ཡོན་ཏན་རྒྱས་པས་ཆུབ་པ་ཉིད། །གཉིས་མེད་འདྲེས་ཕྱིར་ཟུང་འཇུག་ཕྱིར༑ ༑མངོན་པར་བྱང་ཆུབ་སྐུར་བརྗོད་པའོ། །ཞེས་སོ། །
གསུམ་པ་ཞི་བ་ཆོས་སྐུ་ནི།
དབྱིངས་སེམས་ཉིད་ནམ་མཁའི་ངང་དུ་ཡེ་ཤེས་རོ་གཅིག་ཏུ་འདྲེས་པ་གནམ་གང་ལྟ་བུའི་ཚེ་ན་ཤེས༷་བྱའི༷་ཡུ༷ལ་ལ༷་དེ་བློ༷་མི༷་འཇུ༷ག་ཅིང༷༌། ཤེ༷ས་བྱེད༷་བློ༷་ལ༷་འཛི༷ན་པ༷༵་མི༷་དམི༷གས་ཀྱང༷་དབྱིངས་ན༷ང་གས༷ལ་ཆེས་ཕྲའི་ཡེ་ཤེས་མཁ༷འ་དབྱིང༷ས་ནུབ༷་པ༷འི་ཟླ༷་བ༷་ལྟར༷་སྤྲོས་པའི་ཚོགས་རྣམས་ཞི་ལ་ཐམས་ཅད་མཁྱེན་ཆ་མ་འགགས་པས་ཐི༷མ་ལ༷་མ༷་རྨུག༷ས་པའི་ཕྲ༷་བ༷འི་ཡེ༷་ཤེ༷ས་མཆོག༷ ཐ༷མས་ཅ༷ད་མཁྱེན༷་ཆ༷ས་འཆར༷་གཞི༷་ངོ༷་བོ༷འི་ཚུལ༷་ཏེ༑ ནང་གསལ་ཡེ་ཤེས་མཉམ་བཞག་གི་ཆ་ལ་ཕྱིར་གསལ་གྱི་ཡེ་ཤེས་མཆེད་པའི་སྙིང་པོ་བྱེད་པ་སྟེ། དེའི་བྱིན་རླབས་དང་གདུལ་བྱའི་སྨོན་ལམ་གྱིས་དེ༷་ལ༷ས་གཟུ༷གས་སྐུ༷་རྣ༷མ་མཁྱེན༷་མཆེ༷ད་འགྱུར༷་ཞི༷ང༌། གདུལ་བྱ་གཞ༷ན་ལ༷་སྣང༷་མཛ༷ད་ཡོ༷ན་ཏན༷་གཏེར༷་ཡི༷ན་ཕྱིར༷། ཤི༷ན་ཏུ༷་ཆེས༷་ཕྲའི༷་ཡེ༷་ཤེ༷ས་ར༷བ་ཞིའི༷་ཆ༷ས། རྟོག་མེད་ཡེ་ཤེས་ཁྱད་པར་ཅན་ནི་ཞི༷་བ༷་ཆོ༷ས་ཀྱི༷་སྐུ༷་ཞེ༷ས་ར༷བ་ཏུ༷་བརྗོ༷ད་དེ། སྒྱུ་འཕྲུལ་བླ་མ་ལས། ཆེས་ཕྲའི་ཡེ་ཤེས་ནང་དུ་གསལ། །དམིགས་མེད་འཆར་གཞི་ཆོས་ཀྱི་སྐུ། །ཞེས་སོ། །དེའང་སྟོང་རྐྱང་ལ་ཆོས་སྐུར་མི་འདོད་དེ། རིག་པའི་ཡེ་ཤེས་མ་ཡིན་པའི་ཕྱིར་རོ། །ཆོས་ཉིད་ལ་ཆོས་སྐུ་འདོད་པ་ལྟར་ན་རྡོ་རྗེའི་སྐུ་སྟེ་བཤད་ཟིན་ཏོ། །
གཉིས་པ་དབྱིངས་ལས་གཞན་དུ་མི་སྣང་བར་བསྟན་པ་ལ་གསུམ། དང་པོ་རྒྱལ་བ་ཁོ་ནས་སྤྱོད་ཡུལ་དུ་བསྟན་པ།
དབྱིངས་ནང་གསལ་དུ་གནས་པའི་སྐུ་གསུམ་པོ་འདི༷་དག༷་ཕྱི༷་རོ༷ལ་ཡུ༷ལ་ལ༷་མི༷་འཇུ༷ག་ཅིང༷་ཕྱིར་གསལ་དུ་འཆར་བའི་རྟེན་ཡིན་པ་ཉིད་དང༌། ཆད༷་པ༷་མ༷་ཡི༷ན་ཏེ་ཤིན༷་ཏུ༷་ཕྲ༷་བའི༷་ཡེ་ཤེས་ཡིན་པའི་ཕྱིར། རྟག༷་ད༷ང་ཆ༷ད་སོ༷གས་མུ༷་བཞི༷འི་མཐ༷འ་ལ༷ས་འད༷ས། །སྨྲ༷་བས༷མ་བརྗོ༷ད་མེ༷ད་ཕ༷་རོ༷ལ་ཕྱིན༷་པ༷འི་ང༷ང༌། །སྟོང༷་པ༷འི་ར༷ང་བཞི༷ན་དམི༷གས་པ༷་ར༷བ་ཞི༷་བས༷། །རྒྱལ༷་བ༷་རྣམ༷ས་ལ༷ས་གཞ༷ན་གྱི༷་སྤྱོད༷་ཡུ༷ལ་མི༷ན། །དེའང་འཆར་གཞི་བྱེད་པས་ན་རྒྱས་སྲས་སར་གནས་དང་སེམས་ཅན་གྱི་ཚོགས་ལ་གཟུགས་སྐུ་མིག་ལ་སྣང་བ་སོགས་དབང་པོ་དྲུག་གི་དོན་དྲུག་ཉམས་སུ་མྱོང་བའི་རྒྱུ་བྱེད་པ་ཡང་ནང་གསལ་གྱི་ཡེ་ཤེས་ཟླ་བ་དབྱིངས་སུ་ནུབ་པ་ལྟ་བུའི་ནམ་མཁའ་བཞིན་དུ་གནས་པ་ལས་བྱུང་བས་སངས་རྒྱས་ལས་གཞན་གྱི་སྤྱོད་ཡུལ་མ་ཡིན་ནོ། །
གཉིས་པ་གཟིགས་སྣང་ཀུན་ལས་འདས་པར་བསྟན་པ།
དེ་ལྟར་ནང་གསལ་གྱི་དུས་སུ་ཆོས་ཉིད་ཀྱི་ཞིང་ན་སྟོན་པ་ཀུན་ཏུ་བཟང་པོ་ཆོ༷ས་དབྱིང༷ས་སྤྲོས་པ་བྲལ་བའི་ཕོ༷་བྲང༷་ཤིན༷་ཏུ༷་སྐྱེ༷་མེ༷ད་ན༷། དུ༷ས་གསུ༷མ་མམ་བཞིའི་རྒྱལ༷་བ༷་ཐ༷མས་ཅད༷་དགོངས་པ་སྔ་ཕྱི་མེད་པར་རྟག༷་བཞུག༷ས་ཀྱང༷་གཅིག༷་གི༷་གཅི༷ག་མི༷་གཟི༷གས་ཏེ༷་ཆོས༷་ཉིད༷་ཕྱིར༷་དེ་ཉིད་གཟིགས་བྱ་གཟིགས་བྱེད་ཀྱི་ཡུལ་ལས་འདས་པར་རྟག་ཏུ་ལྷུན་གྱིས་གྲུབ་པས་ར༷ང་བཞི༷ན་ཟ༷བ་ཕྱིར༷་བཞུག༷ས་ཞེས༷་རྒྱུད་ལས་གསུངས༷་པ༷་ཡི༷ན་ནོ། །དེ༷་ཉིད༷་ངང་དུ༷་རྒྱ༷ལ་བ་རྣམ༷ས་དགོ༷ངས་ཀློང༷་གཅིག༷ །བུམ༷་མཁ༷འ་སྔ༷་ཕྱིའི༷་ན༷མ་མཁ༷འ་གཅི༷ག་ཏུ་འདྲེས་པ༷་བཞི༷ན། ཡེ་ནས་དབྱེར་མེད་པ་ཉིད་དུ་དེར་རོ་གཅིག་ཏུ་གྱུར་ནས་ཆོས་ཉིད་དམིགས་མེད་དུ་བཞུགས་པ་ཡིན་ནོ། །
གསུམ་པ་གནས་ལུགས་རྫོགས་རིམ་མཐར་ཐུག་བསྟན་པ།
ཚུལ་འདི༷་ནི༷་ཆོ༷ས་ཉིད༷་སྟོང༷་པ༷་ཤེས༷་ར༷བ་ད༷ང༌། ཡེ༷་ཤེ༷ས་ཚོག༷ས་ད༷ང་རྫོག༷ས་རི༷མ་མཐ༷ར་ཐུ༷ག་པ༷འོ༷། །དེའང་ཡེ་ཤེས་ཀྱི་ཚོགས་མཐར་ཐུག་པ་ཤེས་རབ་རྫོགས་རིམ་སྟོང་པ་ཉིད་བསྒོམས་པས་སེམས་ཉིད་ཀྱི་སྒྲིབ་པ་གསལ་བའི་ནང་གསལ་ཆོས་སྐུ་མཐའ་དབུས་མེད་པའི་དབྱིངས་རྫོགས་པར་མངོན་དུ་བྱེད་པའོ། །
གཉིས་པ་རང་སྣང་ལོངས་སྐུའི་ཞིང་ཁམས་བཤད་པ་ལ། ཕུན་སུམ་ཚོགས་པ་ལྔའི་ངོ་བོ་མདོར་བསྟན། དེའི་རང་བཞིན་རྒྱས་པར་བཤད། སྐབས་དོན་ངེས་པར་དོན་བསྡུ་བའོ༑ ༑དང་པོ་མདོར་བསྟན་ནི།
ནང་གསལ་གྱི་དབྱིངས་དེ༷་ཉིད༷་ང༷ང་ལ༷ས་ཕྱིར་གསལ་དུ་ར༷ང་སྣང༷་བའི་ལོ༷ངས་སྤྱོད༷་རྫོག༷ས་སྐུ་ངེས་པ་ལྔ་ལྡན་སྣང་བ་ནི་རྒྱལ་ཚབ་ཀྱི་སྟོན་པ་རིགས་ལྔ་སྟེ་སྟོང་གཟུགས་ལྟར་སངས་རྒྱས་ཉིད་ཀྱི་སྣང་བ་ལས་གཞན་དང་ཐུན་མོང་མ་ཡིན་པའི་གན༷ས་དུས༷་སྟོན༷་པ༷་ཆོས༷་འཁོ༷ར་ཕུ༷ན་ཚོག༷ས་ལ༷ས་ཞིང་འདིའི་གཞལ་ཡས་ཁང་པ་ལ་སོགས་པ་ནི་རང་སྣང་གཞིའི་འོད་གསལ་ལས་གྲུབ་ཀྱི། ག་ཤེད་ན་རང་མཚན་པ་ཡོད་པ་མ་ཡིན་ནོ། །
གཉིས་པ་རྒྱས་པར་བཤད་པ་ལ་ལྔ། གནས། དུས། སྟོན་པ། ཆོས། འཁོར་ཕུན་སུམ་ཚོགས་པའོ། །དང་པོ་གནས་ལ་གསུམ། དང་པོ་ཞིང་དང་གཞལ་ཡས་ཁང་གི་སྣང་ཚུལ༑
གན༷ས་ནི༷་རང་སྣང་འོ༷ད་གས༷ལ་སྟུག༷་པོ༷་བཀོ༷ད་པ༷འི་ཞི༷ང་ནི། སྙིང་གའི་ཡེ་ཤེས་ཀྱི་འོད་ལྔ་རང་གསལ་བའི་གཞི་མཐར་ཐུག་པའི་ཚེ་སྣང་བ་སྟེ། ལྔ༷་ལྡ༷ན་འོ༷ད་ཀྱིས༷་ལྷུན༷་སྟུག༷་ཁ་དོག་གས༷ལ་ཞིང༷་འོད་འཚེ༷ར་བ་འཇ༷འ་ཚོ༷ན་གད༷ངས་གས༷ལ་ནམ༷་མཁ༷འ་ག༷ང་བ༷་བཞི༷ན། སྟེང༷་འོ༷ག་ཕྱོག༷ས་མཚ༷མས་ཀྱི་ན༷མ་མཁ༷འི་དབྱིང༷ས་འོད་ཁྱིམ་བཀོད་ལེགས་པས་ཁྱབ༷་པ༷ར་སྣང་བའི་དབུས་ན། ཡེ་ཤེས་རིན་ཆེན་པོ་ཆེའི་གཞ༷ལ་མེ༷ད་ཁ༷ང་མཛེ༷ས་འོག་གཞི་ཡེ་ཤེས་ཀྱི་འཁོར་ལོའི་སྟེང་ན་གྲུ་བཞི་སྒོ༷་བཞི༷་སྒོ་ཁྱུད་གློ་འབུར་རྟ༷་བ༷བ་བང་རིམ་བཞི་དང་ལྡན༷་པ། རྩིག༷་པ༷་ལྔ༷་ད༷ང་རིན་པོ་ཆེའི་ཕ༷་གུ༷་དྲྭ་བ་དྲྭ༷་ཕྱེད༷་ད༷ང༌། མད༷འ་ཡ༷བ་དང་པུ༷་ཤུ༷་རྩེ་མོ་བུམ་པ་ཟླུམ་པོ་གཙ༷ང་ཁ༷ང་ཕྱུར༷་བུས༷་མཛེ༷ས་པའོ། །
གཉིས་པ་བརྒྱན་དང་བཀོད་པའི་ཁྱད་པར།
རིན་པོ་ཆེ་དང་དར་གྱི་འཕ༷ན་གདུག༷ས་རྔ༷་ཡ༷བ་དྲིལ༷་བུའི༷་ཕྲེང་བ༷་ད༷ང༌། བླ༷་རེ༷་རྒྱལ༷་མཚ༷ན་ལ༷་སོ༷གས་ན༷མ་མཁ༷འ་ག༷ང་བར་བརྒྱན་ཞིང༌༑ འ༷དོད་ཡོ༷ན་ལྷ་མོ༷་མ༷ཆོ༷ད་པ༷འི་སྤྲིན༷་ཕྱོགས་བཅུར་འཕྲོ༷་ཞིང༷༌། དབུས་མཐིང་ག་ལ་སོགས་པའི་ཡེ་ཤེས་ཀྱི་འོ༷ད་ཟེ༷ར་འཁྱིལ༷་བ༷ས་ཕྱི༷་ན༷ང་ཀུ༷ན་ཏུ༷་ཁྱབ༷་པ། དབུས༷་ད༷ང་ཕྱོ༷གས་བཞི༷་སོ༷་སོ༷འི་ཁ༷་དོ༷ག་ལ༷། མ༷ཐུན་པའི༷་བརྒྱན༷་ད༷ང་ཁ༷་དོ༷ག་རྣམ༷་པ༷ར་བཀྲ༷། ཚད་ཆེ༷་ཆུ༷ང་མ༷་ངེ༷ས་ག༷ང་བལྟས༷་དེ༷་ལྟར༷་སྣང༷་སྟེ་མཐའ་མི་མངོན་ལ། གྲང༷ས་ནི༷་ཚ༷ད་མེ༷ད་ན༷མ་མཁ༷འི་དབྱིང༷ས་ཀུ༷ན་ཁྱབ༷། །ཇི༷་ལྟར༷་ཏིལ༷་གྱི༷་གོ༷ང་བུ༷་ཕྱེ༷་བ༷་བཞི༷ན། །
གསུམ་པ་གདན་ཁྲིའི་རང་བཞིན།
གཞལ་ཡས་ཁང་ཀུན༷་གྱི༷་ན༷ང་ན༷་མི་འཇིགས་པ་སེ༷ང་གེ༷། སྟོབས་གླ༷ང་ཆེ༷ན། རྫུ་འཕྲུལ་རྟ།༷ དབང་རྨ་བྱ༷། ཐོགས་པ་མེད་པ་ཤང༷་ཤང༷༌། རང་བཞིན་གྱིས་འོད་གསལ་བ་ཉི༷་ཟླ༷། གོས་པ་མེད་པ་པདྨ༷ས༷་སྤྲས༷་པ་སྟེ་ཡོན་ཏན་གྱི་བརྡ་དོན་དུ་མ་མཚོན་པའི་ཕྱིར་གདན་ཁྲི་དེ་དག་ཏུ་སྣང་བའོ། །
གཉིས་པ་དུས་ཕུན་སུམ་ཚོགས་པ་ནི།
དུ༷ས་ནི༷་མ༷་ངེ༷ས་གཞི༷་རྫོག༷ས་འཕོ༷་འགྱུར༷་མེ༷ད། །དུ༷ས་གསུམ༷་དུ༷ས་མེ༷ད་ཀུ༷ན༷་ཏུ་བཟ༷ང་པོ༷འི་དུས༷། །ཐམ༷ས་ཅད༷་མཉམ༷་རྫོག༷ས་ཆོ༷ས་ཉིད༷་གད༷ལ་བ༷་ཆེ༷། །ར༷ང་བཞིན༷་གདོ༷ད་ན༷ས་དག༷་པ༷འི་ང༷ང་ཉིད༷་དོ༷། །སྟེ་བསམ་གྱིས་མི་ཁྱབ་པ་ཆོས་ཉིད་སྤྲོས་པ་དང་བྲལ་བ་དུས་གསུམ་འཕོ་འགྱུར་མེད་པ་ཀུན་དུ་བཟང་པོའི་དུས་རང་བཞིན་རྫོགས་པ་ཆེན་པོའི་ངང་སྟེ་མཚན་བརྗོད་ལས། དུས་གསུམ་དུས་མེད་རྟོགས་པར་གནས༌། །ཞེས་པའི་དུས་སོ། །
གསུམ་པ་སྟོན་པ་ཕུན་སུམ་ཚོགས་པ་ནི།
སྟོན༷་པ༷་མཚན༷་རྫོག༷ས་དཔེ༷་བྱད༷་འབ༷ར་བའི༷་སྐུ༷༑ ༑རྣམ༷་སྣང༷་མི༷་བསྐྱོད༷་རི༷ན་འབྱུང༷་འོ༷ད་དཔ༷ག་མེ༷ད། །དོ༷ན་གྲུབ༷་ལྔ༷་པོ༷་ལྔ༷་ལྔས༷་བསྐོར༷་བ༷་ལ༷། །ན༷མ་མཁ༷འ་དབྱིང༷ས་ཕྱུག༷་རྡོ༷་རྗེ༷་མཱ༷་མ༷་ཀཱི༷། །སང༷ས་རྒྱས༷་སྤྱན༷་ད༷ང་གོས༷་དཀ༷ར་ད༷མ་ཚི༷ག་སྒྲོལ༷། །ཡ༷བ་ཡུ༷མ་མཉམ༷་སྦྱོར༷་སོ༷་སོ༷འི་རྒྱན༷་རྣམ༷ས་རྫོ༷གས། །མཐིང༷་ག༷་དཀ༷ར་སེར༷་དམ༷ར་ལྗང༷་འོ༷ད་ཟེར༷་འཕྲོ༷། །འོ༷ག་གཞི༷་ཞི༷་བ༷་སྟེང༷་གཞིི༷་ཁྲོ༷་བོ༷འི་ཚུལ༷། །བུདྡྷ༷་བཛྲ༷་ར༷ཏྣ༷་པ༷དྨ༷་ཀ༵ར༑ ༑ཧེ༷་རུ༷་ཀ༷་དཔ༷ལ་ལྔ༷་ལྔས་བསྐོར༷་བ༷་ཡ༷ང༌། །ཀྲོ༷་ངྷཱིི༷་ཤྭ༷་རི༷་ལྔ༷་ད༷ང་མཉམ༷་པ༷ར་སྦྱོར༷། །དེ༷་སོ༷གས་རྣ༷མ་པ༷་བརྗོད༷་ཀྱིས༷་མི༷་ལ༷ང་ངོ༷༌། །སྟེ་ཞི་བའི་སངས་རྒྱས་བཞི་བཅུ་རྩ་གཉིས་ཀྱི་གཙོ་བོ་རིགས་ལྔ་ཡབ་ཡུམ་འཁྲིལ་སྦྱོར་དུ་བཞུགས་པ་ཡང་མཉེན་དང་ལྕུགས་སོགས་ཚུལ་དགུས་འོག་གཞི་ལ་མཚན་དང་དཔེ་བྱད་འབར་བར་བཞུགས་སོ། །སྟེང་གཞི་ལ་ཁྲོ་བོ་རིགས་ལྔ་ཡང་སྒེག་པ་དཔའ་བ་སོགས་ཚུལ་དགུས་བཞུགས་སོ། །ཁྲོ་དཀྱིལ་གདན་དང་བཅས་པ༑ རྔམ་གློག་ལས་གསུངས་པ་བཞིན་ནོ། །དེ་སོགས་ཞི་ཁྲོའི་དཀྱིལ་འཁོར་ནི་ནམ་མཁའི་མཐའ་དང་མཉམ་པ་ཀུན་ཏུ་ཁྱབ་པས་བསམ་གྱིས་མི་ཁྱབ་བརྗོད་ལས་འདས་པའོ། །
བཞི་པ་ཆོས་ཕུན་སུམ་ཚོགས་པ་ནི།
ཆོ༷ས་ནི༷་ར༷ང་བཞི༷ན་རྫོག༷ས་པ༷་ཆེན༷་པོ༷འི་ང༷ང༌། །སྨྲ༷་བས༷མ་བརྗོད༷་དུ༷་མེ༷ད་པ༷འི་ཀློང༷་ཉིད༷་དོ༷། །སྟེ་སྣང་བ་དེའི་ཚེ་གཅིག་དང་དུ་མ་མེད་པའི་ཆོས་ཕུན་སུམ་ཚོགས་པ་བརྗོད་དུ་མེད་པའོ། །
ལྔ་པ་འཁོར་ཕུན་སུམ་ཚོགས་པ་ལ་གཉིས། དང་པོ་ཞི་བའི་འཁོར་ནི།
རང་སྣང་ལོངས་སྐུའི་ཞིང་ན་གཙོ་འཁོར་དུ་སྣང༷་ཡང་བཟང་ངན་མེད་པས་ཡེ་ཤེས་གཅིག་གི་རོལ་བར་རང་ཤར་བ་སྟེ། འཁོ༷ར་ནི༷་ཉིད༷་ལ༷ས་མི༷་གཞ༷ན་ར༷ང་སྣང༷་འཁོ༷ར། །སེམ༷ས་དཔ༷འ་བརྒྱད༷་ད༷ང་དེ༷་བཞི༷ན་སེམ༷ས་མ༷་བརྒྱད༷། །སྒོ༷་བ༷་བཞི༷་དང༷་སྒོ༷་མ༷་རྣམ༷་པ༷་བཞི༷། །ཞི༷་བ༷་ར༷ང་བཞི༷ན་བཞི༷་བཅུ༷་རྩ༷་གཉིས༷་ལ༷ས། ཐུབ་པ་དྲུག༷་ནི༷་གཞན༷་ལ༷་སྣང༷་ཕྱིར༷་སྤྲུལ༷་པ༷་སྟེ༷་འདིར་མི་སྣང་ངོ༌། །ཀུན་བཟང་ཡབ་ཡུམ་གཉིས༷་ནི༷་ནང་གསལ་ཆོས་སྐུའི་སྟོན་པར་དབྱིང༷ས་ན༷་གན༷ས་ཕྱིར༷་ཆོས༷་ཀྱི༷་སྐུ༷་རུ་བཞུགས་པས་འདིར་མི་སྣང་ངོ༌། །གཙོ་བོ་རྣམ་སྣང་ཡབ་ཡུམ་དུ་བྱས་དུས་རིགས་བཞི་ཡབ་ཡུམ་བརྒྱད་བཅས། ར༷ང་སྣ༷ང་ཞི༷་བ༷་ལོ༷ངས་སྐུ༷་སུམ༷་ཅུ་རྩ་བཞི༷་ནི་འཁོར་དང༌། གཙོ་བོ་རིགས་ལྔ་ཡབ་ཡུམ་བཅུར་བྱས་ན་ཁྱད༷་པ༷ར་འཁོ༷ར་ནི༷་ཉི༷་ཤུ༷་བཞི༷ར་གན༷ས་སོ༷། །
གཉིས་པ་ཁྲོ་བའི་འཁོར་ནི།
དེ་བཞིན་ཏུ་སྟེང་གཞིར་ཁྲོ༷་བོ༷འི་འཁོ༷ར་ནི༷་ཀོ༷་སི༷ང་ཕྲ༷་མེ༷ན་བརྒྱད༷། སྒོ༷་སྐྱོང༷་བཞི༷་ད༷ང་དབ༷ང་ཕྱུག༷་ཉི༷་ཤུ༷་བརྒྱད༷། །ཁྲོ༷་བོ༷་ར༷ང་བཞི༷ན་ལྔ༷་བཅུ༷་རྩ༷་བརྒྱད༷་ལ༷ས༑ གཙོ་བོ་ཡབ་ཡུམ་བཅུར་བྱས་ན། ཁྱད༷་པ༷ར་འཁོ༷ར་ནི༷་བཞི༷་བཅུ༷་བརྒྱད༷་དང༷་བཅས༷་ཏེ། བྷུདྡྷ་ཧེ་རུ་ཀ་ཡབ་ཡུམ་གཉིས་བྱས་ན་ལྔ་བཅུ་རྩ་དྲུག་འཁོར་དུ་རང་སྣང་བ་ཐམས་ཅད་ཀྱང༌། འབ༷ར་བའི༷་ཆ༷་ལུ༷གས་ཟ༷་བྱེད་རྔ༷མ་སྟབ༷ས་ཅན༷། །ཤིན༷་ཏུ༷་མི༷་བཟ༷ད་གར༷་དགུས༷་རོ༷ལ་བར་བཞུགས་པ༷འོ༷། །
གསུམ་པ་དོན་བསྡུ་བ་ལ་བཞི། དང་པོ་དཀྱིལ་འཁོར་གཞན་ཡང་ཚུལ་འདིས་དཔག་པ༑
དེ་ལྟར་སྒྱུ་འཕྲུལ་ཁྲོ་བོའི་དཀྱིལ་འཁོར་བཀོད་པ་ལས་ཚུལ་གཞ༷ན་ཡ༷ང་གསང་འདུས། ཀྱེ་རྡོར། འཁོར་ལོ་བདེ་མཆོག་ལ་སོགས་པའི་རྒྱུད་བླ་ན་མེད་པ་ལས། ལུ༷ས་གྲུབ༷་དཀྱིལ༷་འཁོ༷ར་ཇི༷་སྙེད༷་གསུངས་པ༷། དེ༷་སྙེད༷་ར༷ང་སྣང༷་ལོང༷ས་སྐུའི༷་ཞིང༷་ཁ༷མས་ཡིན་གྱི་གཞན་ལ་སྣང་བ་མ་ཡིན་ནོ། །གཞ༷ན་སྣང༷་གདུལ༷་བྱའི༷་ཞི༷་ཁྲོ༷་ཇི༷་སྙེད༷་པ༷། སྤྲུ༷ལ་སྐུ༷ས་༼སྐུའི་༽བསྡུས༷་ཕྱིར༷་རང༷་སྣང༷་ལོང༷ས་སྐུ༷་མིན༷། །སྟེ་གདུལ་བྱའི་རང་སྣང་ཡིན་པའི་ཕྱིར་རྨི་ལམ་བཞིན་ནོ། །གཉིས་པ་བདེ་གཤེགས་ལོངས་སྐུའི་སྣང་བ་བསྟན་པ། དེ༷་ལྟར༷་ཡེ་ཤེས་ཕྱིར་གསལ་དུ་སྣང་བའི་ཕུ༷ན་སུམ༷་ཚོ༷གས་པ༷་རྣམ༷་ལྔ༷འི་ཞིང༷༌། ཐ༷མས་ཅད༷་ར༷ང་སྣང༷་ཡི༷ན་ཕྱིར༷་བཟ༷ང་ང༷ན་མེ༷ད༑ ༑དེ་དག་ཀུན༷་ཀྱང༷་གསལ༷་འཚེར་༷ལྷུན༷་སྟུག༷་འོད༷་ཟེར༷་འཕྲོ། ཐུགས་རྣམ་པར་མི་རྟོག་པས་ལྷམ༷་མེ༷་བ་གསུང་བརྗོད་བྲལ་ཆེན་པོས་ལྷན༷་ནེ༷་བ་སྐུ་གཟི་བརྗིད་ཆེན་པོས་ལྷང༷་ངེ༷འི་ཚུལ༷་གྱིས༷་བཞུག༷ས་སོ། །འདི༷་ནི༷་འདྲེན༷་པ༷་རྣམ༷ས་ཀྱི༷་སྤྱོད༷་ཡུལ༷་ཏེ༷། འདི་དག་ཕྱིར་སྣང་དུ་མཐོང་བ་དག་པའི་སྤྱན་གྱི་དཀྱིལ་འཁོར་ལ་རང་སྣང་བའི་ཕྱིར། སངས་རྒྱས་ཐམས་ཅད་གཅིག༷་གི༷ས་གཅིག༷་སྒྲིབ་པ་མེད་པར་གཟིག༷ས་པས་དེ༷་ཡི༷་ཡོན་ཏན་དང་བསྔག༷ས་པ༷་བརྗོད༷་རེས་མཛད་དོ། །
གསུམ་པ་གདུལ་བྱའི་སྣང་ཡུལ་མིན་པར་བསྟན་པ།
དེ༷་ལྟར༷་ཡི༷ད་འོ༷ང་ཀུན༷་ན༷ས་བཀོ༷ད་པའི༷་ཞིང༷་སངས་རྒྱས་རང་སྣང་གི་ལོངས་སྐུ་འདི་ཉིད་ས་དང་པོ་ནས་བཅུ་པའི་བར་གྱི་དག༷་པ༷འི་གདུལ༷་བྱ༷་ཡིས༷་ཀྱང༷་མཐོ༷ང་མི༷་ནུས༷་ཏེ། ད་དུང་སྒྲིབ་པ་མཐའ་དག་དང་མ་བྲལ་བའི་ཕྱིར་རོ། །
བཞི་པ་དུས་གསུམ་རྒྱལ་བའི་རང་སྣང་དུ་བསྟན་པ།
འོ་ན་སུ་ཡི་ཡུལ་ཡིན་ཞེ་ན། རྣལ་འབྱོར་པ་ལ་ར༷ང་སྣང༷་སྟོང༷་གཟུག༷ས་སྣང་ཡང་གཞན་གྱིས་མི་མཐོང་བ་བཞིན༷་དུ༷་ལོངས་སྐུའི་ཞིང་ཁམས་བས༷མ་མི༷་ཁྱབ༷་པ། དུ༷ས་གསུམ༷་རྒྱལ༷་བ༷་རྣམ༷ས་ཀྱི༷་ར༷ང་སྣང༷་ངོ༌། །སྟེ་ལྷུན་གྱིས་གྲུབ་པའི་དབྱིངས་ཀྱི་སྣང་བ་ཡིན་པའི་ཕྱིར་རོ། །
གསུམ་པ་ཕྱིར་སྣང་སྤྲུལ་སྐུའི་རབ་ཏུ་དབྱེ་བ་ལ་གཉིས། དང་པོ་མདོར་བསྟན་ནི།
རང་སྣང་ལོངས་སྐུའི་ཞིང་དེ༷་ཉིད༷་ང༷ང་ལ༷ས་གདུལ༷་བྱའི༷་འཇི༷ག་རྟེན༷་དུ༷། འདུལ༷་བྱེད༷་སྟོན༷་པ༷་རི༷མ་གྱིས༷་སྣང༷་བ༷་ནི༷། །ར༷ང་བཞི༷ན་འགྲོ༷་འདུལ༷་སྣ་ཚོག༷ས་སྤྲུལ༷་པ༷འི་སྐུ། །རྣ༷མ་པ༷་གསུམ༷་གྱིས༷་འགྲོ༷་བ༷འི་དོ༷ན་མཛ༷ད་དོ༷། །
གཉིས་པ་རྒྱས་པར་བཤད་པ་ལ་གསུམ། རང་བཞིན་སྤྲུལ་སྐུ། འགྲོ་འདུལ་སྤྲུལ་སྐུ། སྣ་ཚོགས་སྤྲུལ་སྐུའོ། དང་པོ་རང་བཞིན་སྤྲུལ་སྐུ་ལ་གསུམ། འདུལ་བྱེད་སྟོན་པའི་རང་བཞིན་སྤྱིར་བསྟན། འཁོར་དུས་རིགས་ལྔའི་རང་བཞིན་བྱེ་བྲག་ཏུ་བཤད། གནས་སྐབས་ངེས་པའི་རང་བཞིན་དོན་བསྡུ་བའོ། །དང་པོ་འདུལ་བྱེད་སྟོན་པའི་རང་བཞིན་ལ་གཉིས། རྟེན་སྐུའི་སྣང་ཚུལ་དང༌། བརྟེན་པ་ཡེ་ཤེས་ཀྱི་སྣང་ཚུལ་ལོ། །དང་པོ་སྐུའི་སྣང་ཚུལ་ནི།
བྱང་སེམས་རྣམས་ལ་སྣང་བ་གཟུགས་བརྙན་ལོངས་སྐུའི་སྟོན་པ་ནི་རང་སྣང་ལོངས་སྐུ་དང་ཆ་འདྲ་ལ་དངོས་མ་ཡིན་པ་བཞིན་དང་མེ་ལོང་ནང་གི་གཟུགས་བརྙན་ལྟ་བུ་སྟེ་ཕུན་སུམ་ཚོགས་པ་ལྔས་བཤད་པར་བྱ་བའི་ཚུལ་ལས། དེ༷་ཡ༷ང་ར༷ང་བཞི༷ན་སྤྲུལ༷་སྐུའི༷་སྟོན༷་པ་ནི༷། །དབུས་འོ༷ག་མི༷ན་ཤར་མངོ༷ན་དག༷འ་ལྷོ་དཔ༷ལ་ལྡན༷་ནུབ་པ༷དྨ་བརྩེག༷ས། བྱང་ལ༷ས་ར༷བ་གྲུབ༷་པའི༷་འཇི༷ག་རྟེན༷་རྣ༷མ་པ༷་ལྔར༷། སྟོན་པ་རྣ༷མ་སྣང༷་མི༷་བསྐྱོད༷་ལ༷་སོ༷གས་རི༷གས་ལྔའི༷་སྐུ༷་སྟེ་རིན་འབྱུང༌༑ འོད་དཔག་མེད། དོན་གྲུབ་རྣམས་མཚན༷་ད༷ང་དཔེ༷་བྱད༷་འོད་ཟེ༷ར་འབ༷ར་བ༷་ལ༷། ཞི༷་ད༷ང་ཁྲོ༷་ཚུལ༷་དཔ༷ག་མེ༷ད་ཚུལ༷་འཆ༷ང་བ༷ས། །འགྲོ༷་བའི༷་དོ༷ན་གཉིས༷་ལྷུན༷་གྱིས༷་གྲུབ༷་པ༷ར་མཛ༷ད༑ ༑དེའང་དག་དབྱིངས་ལོངས་སྐུ་སངས་རྒྱས་ཀྱིས་མཐོང་བ་དང་གཟུགས་བརྙན་ལོངས་སྐུ་སེམས་དཔས་མཐོང་བ་གཉིས་སོ། །ཞར་ལ་མཆོག་གི་སྤྲུལ་པ་མཚན་དཔེས་བརྒྱན་པ་ཡང་དེའི་ཆ་མཐུན་ཡིན་པས་སོ་སོའི་སྐྱེ་བོ་ལ་སོགས་པས་མཐོང་བ་ལ་སྦྱར་བ་ཡིན་ནོ། །
གཉིས་པ་ཡེ་ཤེས་ཀྱི་གནས་ཚུལ་ལ་གཉིས། དང་པོ་མདོར་བསྟན་པ་ནི།
ལོངས་སྐུ་ལྔ་པོ་དེ༷་ཡ༷ང་ཡེ་ཤེ༷ས་ལྔ༷་ལྔ༷འི་ར༷ང་བཞི༷ན་ཏེ༷་ཡེ་ཤེས་ཉི་ཤུ་རྩ་ལྔ་དང་ལྡན་པ། འདི་ལྟར་རྣམ་སྣང་ལ་ཆོ༷ས་དབྱིང༷ས་ཡེ་ཤེས། མི་བསྐྱོད་པ་ལ་མེ༷་ལོ༷ང༌། རིན་འབྱུང་ལ་མཉམ༷་ཉིད༷། སྣང་མཐའ་ལ་སོ༷་སོ༷ར་རྟོག༷ དོན་གྲུབ་ལ་བྱ༷་གྲུབ༷་ཡེ༷་ཤེ༷ས་རྣམ༷་པ༷་ལྔ༷་པོ༷་ཡ༷ང༌། རེ༷་རེ༷འི་འཁོ༷ར་དུ༷་གཞན་བཞི༷་བཞི༷་ལྡན༷་པ༷་སྟེ༷། དེ་ཐམ༷ས་ཅད༷་རོ༷་མཉམ༷་རང་བཞིན་གཅིག༷་གི༷་ང༷ང་ལས་མ་གཡོས་པ་ཉིད༷་དོ༷། །
གཉིས་པ་རྒྱས་པར་བཤད་པ་ལ་ལྔ། དང་པོ་ཆོས་ཀྱི་དབྱིངས་ཀྱི་ཡེ་ཤེས་ནི།
ཆོ༷ས་དབྱིང༷ས་ཡེ༷་ཤེ༷ས་ཤིན༷་ཏུ༷་མི༷་གཡོ༷་བར༷། གཟུང༷་འཛི༷ན་སྤྲོས༷་པ༷འི་མཐ༷འ་ལ༷ས་འད༷ས་པ༷་ཡི༷ན་ཏེ་གཏི་མུག་དབྱིངས་སུ་ཞི་བས་སྤྲོས་བྲལ་ནམ་མཁའ་ལྟ་བུའི་ཡེ་ཤེས་སོ། །
གཉིས་པ་མེ་ལོང་ཡེ་ཤེས།
མེ༷་ལོ༷ང་ཡེ༷་ཤེ༷ས་སྟོང༷་གས༷ལ་འཆར༷་གཞི༷འི་ཚུལ༷། ཡེ༷་ཤེ༷ས་ཀུ༷ན་གྱི༷་འབྱུང༷་གན༷ས་ཆེན༷་པོ༷་ཡི༷ན་ཏེ། ཀུན་གཞིའི་རྣམ་ཤེས་གཞན་གྱི་འཆར་གཞི་དབྱིངས་སུ་ནུབ་པ་ལས་ཡེ་ཤེས་ལྷག་མ་གསུམ་གྱི་འཆར་གཞིར་གྱུར་པ་མེ་ལོང་དག་པའི་ངོས་ལྟ་བུ་གཟུང་འཛིན་གྱི་དྲི་མ་མེད་པའོ། །
གསུམ་པ་མཉམ་ཉིད་ཡེ་ཤེས།
མཉམ༷་ཉིད༷་ཡེ༷་ཤེ༷ས་ཆོ༷ས་ཀུ༷ན་མཉ༷མ་པའི༷་ང༷ང༌། འཁོ༷ར་འད༷ས་གཉིས༷་མེ༷ད་མཉམ༷་རྫོག༷ས་ཆེ༷ན་པོ༷་ཡི༷ན་ཏེ། ང་རྒྱལ་དབྱིངས་སུ་ཞི་བས་བདག་གཞན་མཉམ་པ་ཉིད་དུ་མཁྱེན་ཅིང་འཁོར་འདས་གཉིས་སུ་མེད་པའོ། །
བཞི་པ་སོ་སོར་རྟོག་པའི་ཡེ་ཤེས།
ཀུན༷་རྟོག༷་ཡེ༷་ཤེ༷ས་ཤེ༷ས་བྱ༷་མ༷་འདྲེ༷ས་མཁྱེན༷། ཇི༷་སྙེད༷་ཇི༷་བཞི༷ན་གཟི༷གས་པ༷་རྣམ༷་ད༷ག་ཡིན་ཏེ། འདོད་ཆགས་དབྱིངས་སུ་ནུབ་པས་སོར་རྟོག་ཡེ་ཤེས་ཤེས་བྱ་ཇི་ལྟ་ཇི་སྙེད་པ་ཐམས་ཅད་མཁྱེན་པའོ། །
ལྔ་པ་བྱ་གྲུབ་ཡེ་ཤེས།
བྱ༷་གྲུབ༷་ཡེ༷་ཤེ༷ས་ཕྲིན༷་ལ༷ས་ཕུན༷་སུ༷མ་ཚོ༷གས། ཤེ༷ས་བྱ༷་ཀུན༷་ལ༷་རྟག༷་ཐོག༷ས་མེ༷ད་པ༷་ཡི༷ན་ཏེ། ཕྲག་དོག་དབྱིངས་སུ་ནུབ་པས་འགྲོ་བའི་དོན་མཛད་པ་ཐོགས་པ་མེད་པ་བྱ་བ་ནན་ཏན་གྱི་ཡེ་ཤེས་ཡིན་ནོ། །
གཉིས་པ་འཁོར་དུས་རིགས་ལྔའི་རང་བཞིན་ལ་བདུན། དང་པོ་འཁོར་གྱི་སྒྲིབ་པ་སྦྱོང་ཚུལ༑
གདུ༷ལ་བྱའི༷་འཁོ༷ར་ཕུན་ཚོགས་ནི༷་ས༷་བཅུའི༷་སེམ༷ས་དཔ༷ལ་ལ༷། དེའང་ཆོ༷ས་ཕུན་ཚོགས་ནི༷་ཐེག་པ་ཆེན་པོ་ཏིང༷་འཛི༷ན་འོ༷ད་ཟེ༷ར་ར༷བ་བཀྱེ༷་བ༷ས་སྣང་བར་མཛད་དེ། མེ་ལོང་ལ་བལྟས་པར་བྱད་ཀྱི་དྲི་མ་སེལ་བ་ལྟར། སེམས་དཔའ་དེས་སྟོན་པ་ལོངས་སྐུ་ལ་བལྟས་པས་རང་གི་ས༷་དེ༷འི་སྒྲིབ༷་པ༷་མཚང་སྟེ་སྦྱོང༷་བའི༷་བློ་སྐྱེས༷་ན༷ས། །སེ༷ར་སྣ༷་ལ༷་སོ༷གས་སྤང༷ས་ཏེ༷་རྒྱལ༷་ལ༷་བལྟ༷་ཞིང༌༑ ད༷་དུང༷་དེ༷་འདྲའི༷་སྟོན༷་པ༷་རྣམ༷་ད༷ག་ད༷ང༌། བད༷ག་ཉིད༷་མ་དག་པས་ཁྱད༷་ཞུགས་པ༷ར་མཐོ༷ང་ན༷ས་སྒྲིབ༷་པ༷་སྦྱོང༷་བར་བྱས་ཏེ། ཀུ༷ན་ཏུ༷་འོ༷ད་ཀྱི༷་བ༷ར་དུ༷་འགོ༷ད་པ༷་སྟེ༷། གཟུག༷ས་བཟང༷་མེ༷་ལོ༷ང་བསྟན༷་པ༷ས་དོ༷ན་མཛ༷ད་དོ༷། །
གཉིས་པ་རྟག་ཏུ་གཞན་དོན་མཛད་ཚུལ།
དུ༷ས་ནི༷་འགྲོ༷་གྲོལ༷་བ༷ར་དུ༷་རྒྱུན༷་མི༷་འཆ༷ད། །ལོ༷ངས་སྐུའི༷་ཞིང༷་ན༷་འཁོ༷ར་མོ༷ར་སྣང༷་བ༷་ཡི༷ན་ཏེ། ས་བཅུའི་བྱང་སེམས་རྣམས་བྱང་ཆུབ་མ་ཐོབ་པ་དེ་སྲིད་དུ་བཞུགས་པས་མི་ཟད་པ་རྒྱན་གྱི་འཁོར་ལོའི་དུས་ཏེ་རྟག་པ་རྒྱུན་གྱི་འཁོར་མོར་བཞུགས་པའོ། །
གསུམ་པ་རིགས་ལྔར་འཐད་པ་རང་བཞིན།
ཚུལ་དེ༷་ལྟར༷་རི༷གས་ལྔར༷་ངེ༷ས་པ༷འི་ར༷ང་བཞི༷ན་ཡ༷ང༌། བྱང་སེམས་རྣམས་ཀྱང་ཡེ་ཤེས་ལྔ་དང་སྐུ་ལྔ་ཐོབ་པར་བྱེད་ཅིང་ཉོན་མོངས་པ་ལྔ་སྦྱོང་བའི་རིམ་པས་སྟོན་པ་དང་ཞིང་དང་ཆོས་སོགས་ལྔར་སྣང་བ་ལས། གདུལ༷་བྱ༷་གཏི༷་མུག༷་ཤ༷ས་ཆེ༷ར་སྦྱོང༷་བ༷འི་ཚེ༷། ཞི༷ང་ནི༷་འོ༷ག་མི༷ན་སྟོན༷་པ༷་རྣམ༷་སྣང༷་ལ༷། ཆོས༷་ནི༷་ཆོས༷་དབྱིང༷ས་ཡེ༷་ཤེ༷ས་རྣམ༷་པ༷ར་དག༷་པ་འོག་མིན་ཏུ་ཐོས་པའོ། །
བཞི་པ་དེའི་ཁྱད་པར་སྣང་ཚུལ།
ཚུལ་དེ༷་བཞི༷ན་ཞེ༷་སྡང༷་སྦྱང༷་ཕྱིར༷་མི༷་བསྐྱོད༷་པས་མེ་ལོང་ཡེ་ཤེས་ཀྱི་ཆོས་སྟོན་པ་མངོན་དགའི་ཞི༷ང་དང༌། ང༷་རྒྱལ༷་ལ་རིན༷་འབྱུ༷ང་གིས་མཉམ་ཉིད༑ འདོད༷་ཆགས༷་ལ་འོད༷་དཔག༷་མེད༷་ཀྱིས་སོར་རྟོགཕྲག༷་དོག༷་སྦྱང༷་ཕྱིར༷་དོ༷ན་གྲུབ༷་ཀྱིས་བྱ་གྲུབ་ཡེ་ཤེས་ཀྱི་ཆོས་སྟོན་པར་སྣང༷་བ༷་ཡིན༷་ནོ། །
ལྔ་པ་ཕྱེད་སྣང་སྤྲུལ་སྐུའི་ངེས་ཚིག
དེ༷་ལྟར༷་ལོངས་སྐུའི་གཟུགས་བརྙན་སྟོན༷་པ༷་ལོ༷ངས་སྤྱོད༷་རྫོག༷ས་པར་སྣང་ན༷་ཡ༷ང་འཁོ༷ར་དང་ཞིང་སོ༷གས་སྟོན༷་པ༷་ཉིད༷་ལ༷ས་གཞན༷་དུ་སྣང་ཞིང་ས་བཅུའི་སྣང་བས་བསྡུས་པ་ཡི༷ན་པ༷ས་ཕྱེད་སྤྲུལ་ལོངས་སྐུ་ཞེས་བྱ་བར་ཉི་ཟླ་ཁ་སྦྱོར་ལ་སོགས་པའི་རྒྱུད་ལས་གསུངས་སོ། །ཞིང་འདི་ཡང་ས་བཅུའི་བྱང་སེམས་ལས་གཞན་ལ་མི་སྣང་བའི་ཕྱིར་ཡང་ཕྱེད་སྤྲུལ་ཞེས་བྱ་ལ། ཐམ༷ས་ཅད་ལོ༷ངས་སྤྱོད༷་རྫོ༷གས་སྐུར་སྣང་ཡང་དངོས་རང་སྣང་ལས་གཞན་མི༷ན་པས་དེ༷་ཡི༷་གཟུགས་བརྙན་བྱེད་པ་ལྟར་སྣང་བའི་ཕྱིར༷་ནའང་ཕྱེད༷་སྤྲུལ༷་ཉིད༷་དེ༷་རང་སྣང་གི་རང་བཞིན་འཕྲུལ་མས་ར༷ང་བཞིན༷་སྤྲུལ༷་པ༷འི་སྐུ༷་ཞེས་ཀྱང་བཤད་དོ། །ད༷ག་པ༷འི་འགྲོ༷་བ༷་རྣམ༷ས་ལ༷་སྣང༷་བ༷་ཡི༷ན། །ས༷ར་གན༷ས་རྣམ༷ས་ལ༷ས་གདུལ༷་བྱ༷་གཞ༷ན་ལ༷་མི༷ན། །དེ༷་ཕྱིར༷་ཕྱེད༷་སྣང༷་སྤྲུ༷ལ་པ༷འི་སྐུ༷་ཞེས་བྱ༷། །
དྲུག་པ་ཞིང་ཁམས་དེའི་སྣང་ཚུལ།
དེ་ལྟ་བུའི་རིགས་ལྔའི་ཞིང༷་དེ༷་ཁོ༷ད་མཉམ༷་ཡི༷ད་འོ༷ང་གཞ༷ལ་མེ༷ད་ཁ༷ང༌། རི༷ན་ཆེ༷ན་བདུ༷ན་ལྡ༷ན་འོ༷ད་ཟེ༷ར་ཕྱོག༷ས་བཅུར༷་འཕྲོ༷་བའི་དྲྭ་བས་བརྒྱན་པ་དང༌། པ༷དྨ་ལ༷ས་སྐྱེས༷་རྒྱལ༷་སྲས༷་དཔ༷ག་ཏུ་མེ༷ད། གང་ཅི་འདོད་པའི་ལོ༷ངས་སྤྱོད༷་སྣ༷་ཚོ༷གས་འདོ༷ད་དགུའི༷་ཆར༷་པ༷་ནམ་མཁའ་ལས་འབ༷བ་པ་ལ་སོགས་པ་དང་དུས་བཞི༷ར་ཆོ༷ས་གསུང༷ས་དྲི༷་མེ༷ད་གཡེ༷ར་ཁ༷འི་སྒྲ། དཔ༷ག་བས༷མ་རི༷ན་ཆེ༷ན་ཆུ༷་མཚོ༷ས་ར༷བ་ཏུ༷་མཛེ༷ས་པ་སྟེ། ཏ་ལའི་ལྗོན་པར་དྲིལ་བུ་དང་གཡེར་ཁ་ཚར་དུ་སྦྲེང་༼བསྒྲེང་༽བ་ལས་རྣམ་ཐར་སྒོ་གསུམ་ལ་སོགས་པའི་ཆོས་ཀྱི་སྒྲས་ཉོན་མོངས་པའི་གནོད་པ་ཞི་བར་བྱེད་པ་རྣམས་རང་འབྱུང་བ། རྫིང་བུ་ཡན་ལག་བརྒྱད་ལྡན་སྤྲུལ་པའི་བྱ་ཚོགས་སྣ་ཚོགས་བརྩེ་བ་ལས་ཉོན་མོངས་པས་གདུང་བ་སེལ་བ་ལ་སོགས་པའི་ཡོན་ཏན་དཔག་ཏུ་མེད་པར་སྣང་བ་འདི༷་ནི༷་ཞི༷་བ༷་ར༷ང་བཞི༷ན་སྤྲུལ༷་པ༷་ཡི༷ན་ནོ། །དེ་དག་ཀྱང་རང་སེམས་དག་པའི་སྣང་བ་ཙམ་ལས་ལོགས་ཤིག་ཏུ་བགྲོད་ནས་ཕྱིན་དུ་ཡོད་པ་མ་ཡིན་ཏེ། རྨི་ལམ་ལྟར་བྱང་སེམས་རྣམས་ལ་རང་སྣང་བ་ནི་སངས་རྒྱས་ཀྱི་ཕྱེད་སྤྲུལ་དང་ཐུན་མོང་དུ་སྤྱོད་པ་མཐུན་པར་སྣང་བའོ། །
བདུན་པ་མཁའ་སྤྱོད་ཚུལ་འདིར་བསྡུ་ཚུལ།
ཞི་བ་རང་བཞིན་སྤྲུལ་པའི་སྐུ་བྱང་སེམས་སར་བཞུགས་རྣམས་ལ་སྣང་བ། དེ༷་བཞི༷ན་ཁྲོ་ཚུལ༷་དཀྱིལ༷་འཁོ༷ར་དཔ༷ག་ཏུ༷་མེ༷ད། །མཁ༷འ་འགྲོའི༷་སྤྲིན༷་ཕུང༷་འཕྲོ༷་བ༷འི་མཁ༷འ་སྤྱོད༷་གན༷ས། ནང་གསལ་ལས་རང་སྣང་ཕྱིར་གསལ་དུ་བཞེངས་པ། ཧེ༷་རུ༷་ཀ༷་དཔ༷ལ་རི༷གས་ལྔའི༷་ཞིང༷་ཁམ༷ས་ཉི༷ད་ལས་ཟླ་བའི་གཟུགས་བརྙན་ཆུར་སྣང་བ་བཞིན་གས༷ང་སྔག༷ས་ཀྱི་རིག་པ་འཛིན་པའི་གྲུབ༷་པ་ཚེ་དབང་དང་ཕྱག་ཆེན་རིག་འཛིན་རྣམས་ལ༷། དུག་ལྔ་སྦྱོང་བའི་ཕྱིར་སྐུ་ལྔ་དང་ཡེ་ཤེས་ལྔའི་ཆོས་རང་བྱུང་དུ་ར༷བ་ཏུ་སྣང༷་བ་ཡི༷ན་པ་ལས། གཏི་མུག་འདུལ་བའི་ཚེ་དེ་བཞིན་གཤེགས་པའི་རིགས་ཀྱི་ཁྲོ་བོ་བུདྡྷ་ཧེ་རུ་ཀའི་དཀྱིལ་འཁོར་འོག་མིན་དུ་གསལ་ཞིང༌། དེར་བགྲོད་ནས་མཁའ་འགྲོ་དང་རྣལ་འབྱོར་དབང་ཕྱུག་རིག་པ་འཛིན་པ་གཞན་རྣམས་དང་སྐལ་བ་གཅིག་པས་སྔགས་ཀྱི་ལྟ་སྤྱོད་རླབས་པོ་ཆེ་ལ་སྤྱོད་པའོ། །དེ་བཞིན་དུ་རྡོ་རྗེའི་ཞིང་ན་བཛྲ། རིན་པོ་ཆེའི་ཞིང་ན་རཏྣ། པདྨ་ཞིང་ན་པདྨ། ལས་ཀྱི་ཞིང་ན་ཀརྨ་ཧེ་རུ་ཀའི་དཀྱིལ་འཁོར་དང་ཞིང་གི་བཀོད་པ་དང༌། མཁའ་འགྲོ་གྲུབ་པ་ཅན་གྱི་གྲོགས་དང་རྣལ་འབྱོར་མའི་ཚོགས་དང་སྐལ་བ་མཉམ་ཞིང་སྡོང་གྲོགས་བྱེད་པས་འཆི་ཁར་ཞིང་དེར་གདུགས་དང་རྒྱལ་མཚན་རོལ་མོའི་སྤྲིན་ཕུང་གིས་བསུ་ཞིང་རིག་འཛིན་གྱི་བླ་མ་རྣམས་ཀྱིས་གཟིགས་ནས་དྲངས་ཏེ་རིག་འཛིན་གྱི་གྲལ་ལ་འཇོག་པའི་གནས་ལྔ་པོ་འདི༷་ནི༷་དེ༷ང་ས༷ང་བདེ༷་ཆེ༷ན་མཁ༷འ་སྤྱོད༷་ཅེས༷། མཁ༷ས་གྲུབ༷་རྣམ༷ས་ལ༷་ར༷བ་ཏུ༷་གྲ༷གས་པ༷་ཡི༷ན་ཏེ་ས་ཐོབ་རྣམས་དང་སྐལ་བ་མཚུངས་པའི་ཞིང་དང༌། ཆོས་དང༌། སྟོན་པ་དང༌༑ གྲོགས་སུ་གཅིག་པས་རང་རང་གི་ལྟ་བ་དང་ཏིང་ངེ་འཛིན་གྱི་དངོས་གྲུབ་ཅན་གང་ན་སྤྱོད་པ་ལས་གཞན་ཞིག་ཏུ་བསམ་པར་མི་བྱའོ། །འདི་ཉིད་དུ་ལམ་སྦྱོང་བའི་རིག་པ་འཛིན་པ་རྡོ་རྗེའི་བླ་མ་རྣམས་བཞུགས་སོ་ཞེས་གྲགས་པ་ཡིན་ནོ། །
གཉིས་པ་འགྲོ་འདུལ་སྤྲུལ་སྐུུ་ལ་གསུམ། འགྲོ་འདུལ་སྤྲུལ་པའི་རང་བཞིན་བསྟན་པ༑ དེ་ལ་བརྟེན་པའི་ཡེ་ཤེས་བསྟན་པ། དེ་ཉིད་ངེས་པའི་རྒྱུ་མཚན་བསྟན་པའོ། །དང་པོ་འགྲོ་འདུལ་སྤྲུལ་པའི་རང་བཞིན་བསྟན་པ་ལ་གསུམ། དང་པོ་ཐུབ་པ་དྲུག་གི་རང་བཞིན་བསྟན་པ།
འོག་མིན་གྱི་ལོངས་སྐུའི་གནས་དྲུག་ནས་འོད་ཟེར་དྲུག་འགྲོ་དྲུག་གི་གནས་སུ་འཕྲོས་པའི་རྩེ་མོ་ལས་ཡི་གེ་ཕྲེང་བའི་འཁོར་ལོ་སོ་སོའི་སྟོན་པར་སྣང་བས་དོན་མཛད་པ། དེ༷་ཉིད༷་ང༷ང་ལ༷ས་འགྲོ༷་འདུལ༷་སྤྲུལ༷་པ༷འི་སྐུ༷། །འགྲོ༷་དྲུག༷་གན༷ས་སུ་ར༷ང་རང་སྟོན༷་པ༷ར་སྣང༷༌། །དེ༷་ཡ༷ང་ལྷའི་གནས་སུ་བརྒྱ༷་བྱི༷ན་ལ་སོགས་པ་ལྷའི་ཐུབ་པ་དང༌། ལྷ་མིན་གནས་སུ་ཐགས༷་བཟང་རི༷ས་ད༷ང་ནི༷། མི་ཡི་གནས་སུ་ཤ༷ཀྱ༷་ཐུབ༷་པ༷་ཆེན་པོ། དུད་འགྲོའི་གནས་སུ་སེ༷ངྒེ་ར༷བ་བརྟན༷་ད༷ང༌། ཡི་དྭགས་གནས་སུ་ཁ༷་འབ༷ར་དེ༷་བ། དམྱལ་གནས་སུ་ཨ༷་བ༷་གླང༷་མགོ༷་ལ་སོགས་པ་སྟེ༷། ཐུབ༷་པ༷་དྲུག༷་གི༷ས་ཕྱོག༷ས་བཅུའི༷་ཞིང༷་རྣམ༷ས་སུ༷། འགྲོ༷་བ༷་དྲུག༷་གི༷་རྒྱུད༷་དྲུག༷་སོ༷་སོ༷ར་སྦྱོང༷་བའི་དོན་མཛད་པའོ། །
གཉིས་པ་རེ་རེའང་དཔག་མེད་མཐའ་ཡས་པར་བསྟན་པ།
ཐུབ་པ་དྲུག་ཅེས་སྨོས་པ་ནི་སེམས་ཅན་གྱི་རིག་དྲུག་ཏུ་འདུས་པ་འདུལ་བ་ལ་དགོངས་ཏེ། དེ༷་ཡ༷ང་བརྒྱ་བྱིན་ལ་སོགས་པ་གཙོ༷་བོའི༷་གྲང༷ས་ཏེ༷་མཚོན་པ་ཙམ་སྟེ་དབྱིངས་ལས་སྤྲུལ༷་པ༷་དང༷༌། སྤྲུལ་པ་དེས་ཀྱང༌། ཡ༷ང་སྤྲུལ༷་རྣམ༷ས་ནི༷་བས༷མ་གྱི༷ས་མི༷་ཁྱབ༷་སྟེ༷་ཚད་མེད་པས་ལྷ༷་ཡི༷་གན༷ས་སུའ༷ང་རྒྱལ་ཆེན་བཞི་ནས་གན༷ས་རི༷ས་སོ༷་སོ༷་རུ༷། ཚང༷ས་ད༷ང་དབ༷ང་ཕྱུག༷་འོ༷ག་མི༷ན་བ༷ར་སྙེད༷་ཏུ༵་ར༷ང་རང༷་འདུལ༷་བྱེད༷་སྟོན༷་པ༷འི་ཚུལ༷་རྣམ༷ས་སྣ༷ང་ནས་དོན་མཛད་པའོ། །
གསུམ་པ་དེའི་རྒྱུ་མཚན་འཐད་པ་འགོད་པ།
དེ་བཞིན་དུ་མི༷་ལའ༷ང་ཐུབ་པ་གཅིག་པུར་མ་ཟད་དེ། རྒྱལ་རིགས་དང༌། བྲམ་ཟེ་དང༌། བུད་མེད་ལ་སོགས་པ་གང༷་འདུ༷ལ་དེ་ལ༷་དེ༷ར་སྣང༷་སྟེ༷་འདུལ་ཞིང༌། ཐུབ་པ་གཅིག་པུས་ཀྱང༌། ཉན༷་ཐོ༷ས་ར༷ང་རྒྱལ༷་བྱང༷་ཆུ༷བ་སེམ༷ས་དཔ༷འ་དང༷༌། །རྒྱལ༷་པོ༷་ལ༷་སོ༷གས་པར་སྤྲུལ༷་ན༷ས་མི༷་རྣམ༷ས་འདུ༷ལ་བའི་དོན་མཛད་པ་བཞིན་ནོ༑ ༑དེ༷་བཞིན་ལྷ༷་མི༷ན་གན༷ས་སུ༷འང་སོ༷་སོ༷འི་འདུལ༷་བྱེད༷་དང༵༌། དུད༷་འགྲོའི༷་རི༷ས་སུ༷འང་བྱ༷་ལ༷་བྱར༷་སྣང༷་ཞི༷ང༌། །རི༷་དྭག༷ས་རྣམ༷ས་ལ༷་སེ༷ངྒེ༷་མཆོ༷ག་ལ༷་སོ༷གས། །སོ༷་སོ༷འི་འདུ༷ལ་བྱེད༷་སྟོན༷་པ༷་བས༷མ་མི༷་ཁྱབ༷། །དེ༷་བཞི༷ན་ཡི༷་དྭག༷ས་དམྱལ༷་བ༷འི་འཇི༷ག་རྟེན༷་དུ༷། །ར༷ང་ར༷ང་མཐུན༷་པའི༷་གཟུག༷ས་གྱིས༷་དོ༷ན་མཛ༷ད་དོ༷། །དེ་ཡང་ཕལ་པོ་ཆེ་ལས། ཀྱེ་རིགས་ཀྱི་བུ། དེ་བཞིན་གཤེགས་པའི་སྤྲུལ་པ་ནི་ཚད་མེད་དེ་འགྲོ་བ་གང་དང་གང་གིས་འདུལ་བ་དེ་དང་དེའི་གཟུགས་དང་ཞེས་པ་ནས། དགེ་སྦྱོང་དང༌། བྲམ་ཟེ་དང༌། ཡི་དྭགས་དང་དམྱལ་བའི་གཟུགས་ཀྱིས་འདུལ་བ་རྣམས་ལ་ཡང་དེའི་གཟུགས་སུ་སྤྲུལ་ཞིང་དོན་མཛད་དོ། །ཞེས་སོ། །
གཉིས་པ་དེ་ལ་བརྟེན་པའི་ཡེ་ཤེས་ལ་གཉིས། དང་པོ་ཡེ་ཤེས་ཀྱི་ངོ་བོ་བསྟན་པ།
དེ༷་ལྟ༷ར་འགྲོ༷་འདུལ༷་རྣམ༷ས་ལ༷་ཡེ༷་ཤེས༷་གཉིས༷། །ཇི༷་ལྟ༷་ཇི་སྙེད༷་མཁྱེན༷་པ༷འི་རྣམ༷་པ༷་སྟེ། །ཆོས༷་ཉིད༷་ད༷ང་ནི༷་ཆོས༷་ཅན༷་མ༷་འདྲེས༷་པར༷། །སོ༷་སོ༷ར་མཁྱེ༷ན་ནས་གདུལ༷་བྱའི༷་དོ༷ན་གཉིས༷་མཛ༷ད་སྟེ། འགྲོ་བ་འདུལ་བ་དང༌། མཆོག་གི་སྤྲུལ་པའི་ཡེ་ཤེས་ནི། ཆོས་ཉིད་ལ་ལྟོས་ཏེ་ཇི་ལྟ་བ་དང༌། ཆོས་ཅན་ལ་ལྟོས་ཏེ་ཇི་སྙེད་པ་མཁྱེན་པ་སྟེ།
གཉིས་པ་ཡེ་ཤེས་གཉིས་ཀྱི་དབྱེ་བ་བསྟན་པ།
འདི་ལྟར་ཇི༷་ལྟའི༷་ཡེ༷་ཤེ༷ས་ཆོས་ཉིད་སྟོང༷་པའི༷་ངོ་བོ་ཉིད་དངོ༷ས་མཁྱེ༷ན་ན༷ས། འགྲོ༷་བ་རྣམས་ལ༷་རང་བཞིན་གྱིས་མ་སྐྱེས་པས་ཉེ༷་བ༷ར་ཞི༷་བ༷འི་ཆོ༷ས་སྟོ༷ན་ཅིང༷༌། ཇི༷་སྙེད༷་ཡེ༷་ཤེས༷་གདུལ་བྱའི་སེམ༷ས་ད༷ང་དབ༷ང་པོ༷་དང་བག་ཉལ་སོ༷གས། མ༷་འདྲེས༷་མཁྱེན༷་ན༷ས་དེ་དང་མཐུན་པའི་ཆོས༷་ཚུལ༷་བས༷མ་ཡ༷ས་སྟོན༷་པའོ། །
གསུམ་པ་དེ་ཉིད་ངེས་པའི་རྒྱུ་མཚན་བསྟན་པ་ལ་གསུམ། དང་པོ་མ་དག་གདུལ་བྱའི་སྟོན་པར་བསྟན་པ།
དེ་ལྟར་ཐུབ་པ་དྲུག་འདི༷་ནི༷་མ༷་ད༷ག་འགྲོ༷་ལ༷་སྣང༷་བ༷་སྟེ། དེ་ཡང་སྤྲུལ་སྐུའི་གནས་སམ་ཞིང་༷ནི༷་འགྲོ་དྲུག༷་གི་སྣང་བའི་འཇི༷ག་རྟེན༷་དྲུག༷་རྣམ༷ས་སུ༵། སྟོན༷་པ༷་འགྲོ༷་འདུལ༷་དེའི་ར༷ང་གི་སྣང༷་བ་དང་མཐུན༷་པ་ཡི༷ས། ཆོས༷་ནི༷་སེམས་ཅན་གྱི་བློ་རྟོག་དང་དབང་པོ་ཐ་དད་པའི་དབང་གིས་མ༷་ངེ༷ས་ཐེ༷ག་པ༷་སྣ༷་ཚོ༷གས་ཉིད༷། དུ༷ས་ནི༷་གདུལ༷་བྱའི༷་སྐལ༷་བ༷ར་མཚུང༷ས་པ༷ར་སྣང་བ་སྟེ་སྟོན་པ་གནས་དང་འཁོར་རྣམས་ཚོགས་པའི་དུས་དེར་གསུངས་སོ། །
གཉིས་པ་འགྲོ་སེམས་མཐུན་པའི་ལས་སྣང་དུ་བསྟན་པ།
ཚུལ་དེ༷་ལྟར༷་འགྲོ༷་དྲུག༷་འཇི༷ག་རྟེན༷་དྲུག༷་པོ་ཡ༷ང༌། འགྲོ་བའི་ལ༷ས་དང་༷བ༷ག་ཆག༷ས་དགེ༷་སྡིག༷་རྒྱུ༷་འབྲས༷་ཀྱིས༷། བདེ༷་སྡུ༷ག་འཁོར་བ་མཐོ༷་དམ༷ན་དུ་རྣམ༷་པ༷་སྣ༷་ཚོག༷ས་ཉིད༷་མྱོང་བ་དང༌། སྟོན༷་པ༷་དྲུག༷་ཀྱང༷་འགྲོ༷་སེམ༷ས་ར༷ང་སྣང༷་སྟེ༷་འཁྲུལ་སྣང་གི་སྣོད་བཅུད་རྫུན་པ་ལྟར་དེ་ལ་སྣང་བའི་སངས་རྒྱས་ལ་སོགས་པའང་བརྫུན་ལ། ཡོད་པ་མ་ཡིན་པ་སྟེ་མེད་བཞིན་སྣང་བའི་ཕྱིར་རྨི༷་ལ༷མ་ན༷ང་གི༷་སང༷ས་རྒྱས༷་སེམ༷ས་ཅ༷ན་བཞི༷ན་ནོ་དེས་ན་འཁོར་འདས་རྨི་ལམ་ལྟ་བུར་སྣང་དུས་འདིར་ངོ༷་བོ༷་ཡེ་ནས་དག༷་པའི་སངས་རྒྱས་ཡིན་ཀྱང༷་རྣམ༷་པ༷་མ༷་དག༷་པ༷ས་འགྲོ་དྲུག་གི་སེམས་ཅན་དང༌། དེ་འདུལ་བའི་སྟོན་པའང་དེ་དག་གི་གཟུགས་ངན་པ་ལ་སོགས་པ་སྣ༷་ཚོ༷གས་སྣང༷་ལ༷་ཐུག༷ས་རྗེ༷འི་རོ༷ལ་བ༷ར་ཤ༷ར་བ་སྟེ་དེ་ལྟ་བུའི་སེམས་ཅན་ལ་སངས་རྒྱས་ཀྱི་ཐུགས་རྗེས་གཟིགས་པ་ཡང་གདུལ་བྱ་དང་གདུལ་བྱེད་དུ་འབྲེལ་བས་དོན་མཛད་དོ། །
གསུམ་པའི་ཐུགས་རྗེ་སྤྲུལ་པའི་བྱིན་རླབས་བསྟན་པ།
སྤྲུལ་སྐུ་ཆེན་པོ་རྣམ་དྲུག་པོ་འདི༷་ནི༷་དབྱིངས་ཀྱི་ངང་ནས་ཡེ་ཤེས་ཀྱི་ངོ་བོ་ཚ༷ད་མེ༷ད་པའི་ཐུག༷ས་རྗེ༷འི་བྱིན་རླབས་ལས་རང་སྣང་བའི་སྤྲུལ༷་པ༷་ཡི༷ན་པས་སེམས་ཅན་གྱི་དོན་རང་རང་གི་སྐལ་བ་བཞིན། འབད་རྩོལ་མེད་པར་སྲིད༷་པ༷་ཇི༷་སྲིད༷་བར་འཁོར་བ་ལས་འདྲེན་ཞིང་སྡུག་བསྔལ་ལས་སྐྱོབ་པའི་ཕྲི༷ན་ལ༷ས་རྒྱུ༷ན་མི༷་འཆ༷ད་པར་དངོས་དང་བརྒྱུད་ནས་མཛད་དེ། མངོན་རྟོགས་རྒྱན་ལས། དེ་བཞིན་འཁོར་བ་ཇི་སྲིད་འདིའི། །ལས་ནི་རྒྱུན་མི་འཆད་པར་འདོད། །ཅེས་དང༌། རྣམ་པ་ནི་སྐུ་སྣང་བ་བརྒྱ་བྱིན་ལ་སོགས་པ་དཔེ་དགུས་མཚོན་པའོ། །
གསུམ་པ་སྣ་ཚོགས་སྤྲུལ་སྐུ་ལ་གཉིས། དང་པོ་སྤྲུལ་སྐུའི་སྣང་ཚུལ།
འགྲོ་འདུལ་སྤྲུལ་པའི་དུས་དང་ཡེ་ཤེས་ཀྱི་དོན་མཛད་པ་ནམ་མཁའ་ལྟ་བུའི་ཕྲིན་ལས་ཕུན་སུམ་ཚོགས་པ། དེ༷་ཉི༷ད་ང༷ང་ལ༷ས་སྣ༷་ཚོ༷གས་སྤྲུལ༷་པ༷འི་སྐུ༷། །སེམ༷ས་མེ༷ད་བེ༷མ་པོ༷འི་ཚུལ༷་གྱིས༷་སྣང༷་བ༷་སྟེ༷། །ཇི་ལྟར་འཇིག་རྟེན་གྱི་ཁམས་ན་སངས་རྒྱས་ཀྱི་སྐུས་དོན་མཛད་པའི་བྱེ་བྲག་ལ། རི༷ས་སུ༷་བྲི༷ས་དང༷་འབུ༷ར་དུ་དོད་པ་དང༷༌། སྐུ་གསུང་ཐུགས་རྟེན་ར༷ང་བྱོན༷་ད༷ང་ཡི༷་གེ༷་དང་ལྷ་ལ༷་སོ༷གས་མཆོད༷་པ༷འི་རྟེན༷་ད༷ང་ནི༷། དེས་མཚོན་ཏེ་རྟེན་གང་ཞིག་ཐར་པའི་ས་བོན་འཇོག་ཅིང་ཕན་པར་བྱེད་པ་ཐམས་ཅད་དེ། མདོ་རྒྱན་ལས། བཟོ་དང་སྐྱེ་དང་བྱང་ཆུབ་ཆེ། །མྱ་ངན་འདས་པ་རྟག་སྟོན་པས༑ ༑སངས་རྒྱས་སྤྲུལ་པའི་སྐུ་འདི་ནི། །རྣམ་པར་གྲོལ་བའི་ཐབས་ཆེན་ནོ། །ཞེས་པས། བཟོ་ནི་བཟོའི་རྣམ་པར་སྣང་བ་བཤད་མ་ཐག་པ་རྣམས་སོ། །སྐྱེ་བ་ནི་སེམས་ཅན་ལ་དངོས་སུ་ཕན་པ་དེའི་ལུས་སུ་སྤྲུལ་པ་སྟེ། ཉ་བོ་ཆེ་དང༌། སྲོག་ཆགས་དེས་པ་དང༌། རྟ་རྒྱལ་བ་ལ་ཧ་ལ་སོགས་པར་སྤྲུལ་ནས་དོན་མཛད་པའོ། །མཆོག་གི་སྤྲུལ་པ་ནི་མཛད་པ་བཅུ་གཉིས་སྟོན་པའོ༑ ༑དེ་བཞིན་དུ་པ༷དྨ༷་དཔ༷ག་བས༷མ་ཤིང༷་ད༷ང་སྐྱེད་མོ༷ས་ཚལ༷། ཁ༷ང་བཟ༷ང་མཆོ༷ག་ད༷ང་ཀུ༷ན་དགའི༷་ར་༷བ་ད༷ང༌། ཚོང་པ་སོགས་ལ་སྤྲུལ༷་པའི༷་གྲོང༷་དང༷་གྲུ༷་གཟི༷ངས་ཟམ་པ༷་ད༷ང༌། མ༷ར་མེ༷་ནོ༷ར་བུ༷་ཟ༷ས་གོ༷ས་གཞོན༷་པ༷་སོ༷གས་སུ་སྤྲུལ་ནས། འགྲོ༷་བ༷འི་དོ༷ན་མ༷ང་བྱེད༷་པ༷འི་བེ༷མ་པོ༷ར་སྣང༷་ཞིང་གང་ལ་གང་ཕན་ཁོ་ན་བསྒྲུབ་པར་མདོ་སྡེ་རྣམས་ལས་གསུངས་སོ། །
གཉིས་པ་འགྲོ་དོན་མཛད་ཚུལ།
སྤྲུལ་པའི་རོལ་པ་དེས་ཀྱང་གན༷ས་སྐབ༷ས་སུ་སེམས་ཅན་སོ་སོའི་ཡིད་དང་ལུས་ངག་དག༷འ་སྐྱིད༷་བདེ༷་བ༷འི་གན༷ས་མཛ༷ད་ན༷ས། མཐར༷་ཐུག༷་ཞི༷་བ༷འི་ལ༷མ་སངས་རྒྱས་ཀྱི་ས་ལ༷་འགོ༷ད་པ༷ས་ན༷། སྣ༷་ཚོག༷ས་སྤྲུལ༷་པ༷ས་འགྲོ༷་དོ༷ན་ལྷུན༷་གྱིས༷་གྲུབ༷་པ་སྟེ། རྒྱུད་བླ་ལས། སྣང་བ་དེ་ནི་ཤིན་དུ་ཡང༌། །རྟོག་པ་མེད་ཅིང་གཡོ་བ་མེད། །དེ་ལྟ་མོད་ཀྱི་ས་སྟེང་ན། །དོན་ཆེན་གྱིས་ནི་ཉེ་བར་གནས། །ཞེས་སོ། །
དོན་གསུམ་པ་དབྱིངས་རྣམ་དག་གི་འཆར་གཞིའི་དོན་བསྡུ་བ།
སྐུ་དེ་དག་དབྱིངས་ལས་བྱུང་ཞིང་དབྱིངས་སུ་ཐིམ་པའི་ཚུལ་གྱིས་མཇུག་བསྡུ་དེ་ནི། གདུལ༷་བྱ་མེ༷ད་ན༷་གདུལ༷་བྱེད༷་དབྱིང༷ས་སུ༷་ནུབ༷། །ར༷ང་སྣང༷་ལོ༷ངས་སྐུ༷་ཆོས༷་སྐུ༷འི་ང༷ང་དུ༷་ཐིམ༷། །ཆུ༷་སྣོད༷་མེད༷་ན༷་ཆུ༷་ཟླ༷་མཁ༷འ་ལ༷་ཐི༷མ། །ཚེས༷་ཀྱི༷་དབ༷ང་གི༷ས་ཟླ༷་བ༷་དབྱིང༷ས་སུ༷་ནུབ༷། །གན༷མ་གང༷་ཟླ༷་བ་འཕེ༷ལ་འགྲིབ༷་མེ༷ད་པ༷་བཞི༷ན༑ ༑གདུལ༷་བྱ༷་ཡོ༷ད་ན༷་སྔོན༷་བཞི༷ན་རི༷མ་གྱིས་༷སྣང༷༌། །འདི༷་ནི༷་འབྲས༷་བུ་ལྷུན༷་གྱི༷ས་གྲུབ༷་པ༷་ཡི༷ན༑ ༑ཅེས་པ་སྟེ། ཇི་ལྟར་ཆུ་སྣོད་མེད་དུས་ཟླ་བའི་ངང་དུ་ཆུ་ཟླའི་གཟུགས་བརྙན་རང་ཐིམ་པ་ལྟར། གདུལ་བྱའི་ཆུ་སྣོད་མེད་ན་དེའི་ངོར་སྣང་བའི་སངས་རྒྱས་སྤྲུལ་སྐུའི་ཟླ་གཟུགས་རང་སྣང་ལོངས་སྐུའི་ངང་ཙམ་ལས་མེད་པས་དེར་ཐིམ་པའོ་ཞེས་བཏགས་ཀྱང་གཅིག་ནས་སོང་སྟེ་གཅིག་ཏུ་ཐིམ་པ་ལྟར་མ་ཡིན་ནོ། །ཟླ་བའང་གནམ་གང་གི་ཚེ་ན་ནང་གསལ་དུ་ཐིམ་པ་ལྟར། རང་སྣང་གི་ལོངས་སྐུའང་ནང་གསལ་ཆོས་སྐུའི་དབྱིངས་སུ་ཐིམ་པས་ཡེ་ཤེས་དབྱིངས་སུ་ཐིམ་པས་ཡེ་ཤེས་དབྱིངས་སུ་འཁྱིལ་བ་ཞེས་བྱའོ། །དེའི་ཚེ་སོ་སོར་རང་རིག་པའི་ཡེ་ཤེས་ཉིད་ཕྲ་བའི་ཡེ་ཤེས་སུ་གྱུར་པས་ཤིན་ཏུ་མཉམ་པར་བཞག་པའི་གནས་སྐབས་སོ། །དབུ་མ་ལས། དེའི་ཚེ་འཇུག་པ་ཆོས་ཀྱི་དབྱིངས་སུ་ཞི་བས་གང་དུའང་དམིགས་སུ་མེད་པ་འགོག་པ་དམ་པའི་ངང་ལ་མཉམ་པར་བཞག་པའི་ཞེས་འདོད་པ། རྒྱུད་བླ་མ་ལ་སོགས་པ་ནས། མཉམ་པར་བཞག་པའི་ཡེ་ཤེས་ཞེས་འདོད་དོ། །ཡང་གདུལ་བྱ་ཡོད་ན་གཡོ་བ་དང་འབད་པའི་རྩོལ་བ་མེད་པར་སྐད་ཅིག་གིས་ཕྱིར་གསལ་དུ་རང་སྣང་བ་ལོངས་སྤྱོད་རྫོགས་པའི་སྐུ་དང་སྤྲུལ་པའི་སྐུ་རྣམས་སྔ་ཕྱི་མེད་པར་དོན་མཛད་པ་སྔ་མ་བཞིན་མི་རྟོག་པའི་ངང་ནས་འབྱུང་ངོ༌། །འདི་ལ་དབུ་མ་ནས་སྔོན་གྱི་སྨོན་ལམ་ལས་གཞན་སྣང་དུ་དོན་མཛད་ཅེས་འདོད་ལ། རྒྱུད་བླ་མ་ལ་སོགས་པ་ནས་རྗེས་ཐོབ་ཏུ་དོན་མཛད་ཀྱང་མཉམ་བཞག་གི་ངོ་བོ་ལས་མ་གཡོས་པ་ཞེས་འདོད་དེ། རྒྱུད་བླ་མ་ལས། མི་རྟོག་པ་དང་དེ་ཡི་ནི། །རྗེས་ཐོབ་དེ་ནི་ཡེ་ཤེས་འདོད། །ཅེས་དང༌། བྱང་ཆུབ་སེམས་དཔའི་ཚུལ་འདི་ནི། །རྗེས་ཐོབ་དེ་བཞིན་གཤེགས་རྣམས་དང༌། །སེམས་ཅན་ཡང་དག་སྒྲོལ་བ་ལ། །འཇིག་རྟེན་ན་ནི་མཉམ་པ་ཉིད། །དེ་ལྟ་མོད་ཀྱི་ས་རྡུལ་དང༌༑ ༑རྒྱ་མཚོ་བ་ལང་རྨིག་རྗེས་ཀྱི། །ཁྱད་པར་གང་ཡིན་སངས་རྒྱས་དང༌། །བྱང་ཆུབ་སེམས་དཔའི་ཁྱད་དེ་ཉིད། །ཅེས་སོ། །
གསུམ་པ་ལེའུ་རྫོགས་པ་མཇུག་གི་དོན་ལ་གཉིས། དང་པོ་སྐབས་ཀྱི་དགེ་བ་བསྔོ་བ༑
དེ༷་ལྟར༷་སྙིང་པོའི་དེ་ཁོ་ན་ཉིད་ཀྱི་དགེ་བ་ཞི་བ༷་མཆོག༷་གི༷་རང༷་བཞིན༷་གྱིས༷། འགྲོ༷་ཀུན༷་སེམས༷་ཉིད༷་འོ༷ད་གས༷ལ་དབྱིང༷ས་གཞོལ༷་ཏེ༷། འགྲོ་བ་ཐམས་ཅད་སྲིད༷་ཞིའི༷་མཐ༷ར་འཛི༷ན་པའི་ཉེས༷་ཆ༷འི་དྲི༷་མ༷་ཡི༷ས། དུབ༷་པའི༷་སེམས༷་ཉིད༷་ཐམས་ཅད་མཁྱེན་པའི་བདེ་བ་ཚད་མེད་པས་དབང་འབྱོར་པའི་ས་ལ་དེ༷་རི༷ང་ང༷ལ་སོ༷ས་ཤིག༷་ཅེས་སྨོན་པའོ། །
གཉིས་པ་ལེའུའི་མཚན།
རྫོག༷ས་པ༷་ཆེ༷ན་པོ་སེམས༷་ཉིད༷་ང༷ལ་གསོ༷་ལ༷ས་འབྲས༷་བུ༷་ལྷུན༷་གྲུབ༷་ཆེན༷་པོ༷འི་ལེ༷འུ་སྟེ༷་བཅུ༷་གསུམ༷་པ༷འོ། །
༈ སྤྱི་དོན་གསུམ་པ་མཐར་ཕྱིན་པ་མཇུག་གི་དོན་ལ་ལྔ། དང་པོ་དགེ་བ་གཞན་དོན་དུ་བསྔོ་བ།
དེ༷་ལྟ༷ར་དྲི་མ་མེད་པའི་ཡིད་མཁར་ལེ༷གས་པར་བཤད༷་པའི་བསོ༷ད་ན༷མས་ཀྱི་སྤྲིན༷་ཕུང་ཆེན༷་པོ་ཐོས་བསམ་སྒོམ་པ་ལས་བྱུང་བའི་ཤེས་རབ་ཀྱི་འབྲུག་ལྟར་སྒྲོགས་ཤིང༌། ལུང་རིགས་མན་ངག་གི་གློག་ཕྲེང་བཟང་པོ་འགྱུར་བ་ལ༷ས་འཐོན་པའི། ཞི༷་བདེ༷འི་རང༷་བཞི༷ན་དགེ་བའི་ཆར༷་གྱི༷་ཚོགས་མ༷ང་པོ༷ས། ས༷་གསུམ༷་གྱི་འགྲོ༷་བའི༷་སེམས་ཀྱི་ས་གཞི་ཆོས་ཁམས་དགེ༷་བ་སྙིང་པོའི་ས་བོན་ཅན་གྱི་རྒྱུད་བརླན་པས་ལེག༷ས་པར་རབ༷་ཏུ་རྒྱས༷་ཏེ༷་མཐར་ཕྱིན་པ་རྒྱལ༷་བའི༷་འབྱོར༷་ཚོགས༷་ལྷུན༷་གྱིས་གྲུབ༷་པ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་ཡོན་ཏན་དང༌། འཕྲིན་ལས་ཆེན་པོའི་མངའ་དབང་རྫོགས་པར༷་ཤོག༷་ཅིག་ཅེས་པའོ། །
གཉིས་པ་ལེགས་བཤད་བརྩམ་པའི་འཐད་པ་འགོད་པ།
དུས་དེང༷་ས༷ང་སྔོན་གྱི་མཁས་གྲུབ་རྣམས་ནི་གཤེགས་ལ། དེ་དག་གི་གཞུང་ལུགས་ཆེན་པོ་རྣམས་ཀྱང་ཕ༷ལ་གྱི༷་བློ༷་མི༷ག་མ༷་དག༷་པ༷ས་རང་རང་གི་ངན་རྟོག་གིས་དཀྲུགས་པས་གསལ་བར་མེད་ལ། སྔག༷ས་ཀྱི་རྒྱུད་སྡེ་ཆེན་པོ་རྣམས་ད༷ང་ཕ༷་རོ༷ལ་ཏུ་ཕྱིན༷་པའི་གཞུང༷་སོ༷་སོ༷འི་ལ༷མ་གྱི་དགོངས་པ་ཤིན་ཏུ་བརླིང་པས༑ མང་དུ་མ་ཐོས་ཤིང་རྟོག་གེའི་ངན་རྟོག་ཙམ་གྱིས་དཀྲུགས་ནས་བླུན་པོ་མཁས་པའི་མངོན་རློམ་ཅན་རྣམས་ཀྱིས་འག༷ལ་བ༷ར་འཛི༷ན་པ༷ས་དགོངས་པ་ཟབ་མོ་རྣམས་གཅི༷ག་ཏུ༷་སྡུད་མི༷་ཤེ༷ས་པ། དེ༷་ཕྱིར༷་དེ༷་ད༷ག་ཅུང་ཟད་རེའི་ཚིག་ཙམ་ལྷུར་ལེན་པས་ཕྱོག༷ས་རེའི༷་མི༷ག་ཅ༷ན་དུ་གྱུར་པ་ཡི༷ན་ནོ། །
གསུམ་པ་གཞན་དོན་དུ་བསྟན་བཅོས་ཇི་ལྟར་བརྩམ་ཚུལ།
ཚུལ་དེ་དག་མཐོང་ནས་གཞུང་འདི༷ར་ནི༷་རྒྱུ༷་མཚན་ཉིད་ཀྱི་ཐེག་པའི་ངེས་དོན་གཞི་ལམ་འབྲས་བུ་དང་བཅས་པ་དང༌། འབྲ༷ས་བུ་གསང་སྔགས་ཀྱི་ཐེག༷་པ༷འི་གཞི་ལམ་འབྲས་བུའི་དོན་རྣམས་མདོ་དང༌། རྒྱུད་དང༌༑ ལུང་དང༌། རིགས་པ་དང༌། མན་ངག་གི་གནས་བསྟན་པ་ལས་ཇི་སྐད་འབྱུང་བ་དང༌། བླ་མ་དམ་པ་ལས་འོངས་པའི་ཟ༷བ་མོའི་དེ་ཁོ་ན་ཉིད་ཀྱི་དོ༷ན་མཆོ༷ག་རྣམས། གཅིག༷་ཏུ༷་བསྡུས༷་ན༷ས་ཉམ༷ས་སུ༷་ལེན༷་པ༷འི་ཐ༷བས་ག༷ངས་རི༷་ཐོ༷ད་དཀ༷ར་རང་བྱུང་པདྨས་བྱིན་གྱིས་བརླབས་པས་ཨོ༷་རྒྱན༷་རྫོང༷་ཞེས་བཏགས་པ་གྲུབ་པས་རྟེན་པའི་གན༷ས་སུ༷་དྲི༷་མེ༷ད་འོ༷ད་ཟེར༷་ཤར༷་བ༷ས་ལེ༷གས་པར༷་བཀོ༷ད་པའོ། །
བཞི་པ་བསྟན་བཅོས་བཀྲ་ཤིས་ཤིང་དགེ་བ་རླབས་ཆེ་བར་བསྔོ་བ།
དེ་ལྟར་ཟབ་ཅིང་རྒྱ་ཆེ་བར་བསྟན་ནས་བཀོད་པ་ལས་བྱུང་བའི་དགེ༷་བ༷་མཆོག་ཏུ་གྱུར་པ་དེ༷་ཡི༷ས་ཁམས་གསུམ་རིགས་དྲུག་སྲིད༷་པ་གསུམ་གྱིས་བསྡུས་པའི༷་སེམ༷ས་ཅ༷ན་ཇི་སྙེད་པ་རྣམས༷། མ༷་ལུ༷ས་པར་འབད་པས་རྩོལ་བ་མེད་པར་ཉེར༷་ཞི༷འི་གོ༷་འཕ༷ང་མཆོག༷་ཀུན་ཏུ་བཟང་པོ་ཐོ༷བ་ནས༷། སྐུ༷་ད༷ང་ཡེ༷་ཤེས༷་འདུ་འབྲལ༷་མེ༷ད་པ༷་ཡི༷ས། ཕྱོག༷ས་དང་དུས༷་དང༌། གནས་སྐབས་ཀུ༷ན་ཏུ་བཀྲ༷་ཤིས༷་པའི་འོད་ཟེར་བརྒྱ་སྟོང་བྱེ་བ་ཁྲག་ཁྲིག་དཔག་གིས་མི་ལང་བསམ་གྱིས་མི་ཁྱབ་པ་དག་ཀུན་ནས་འཕྲོ་ཞིང་བྱེད༷་པ༷ར་ཤོག༷་ཅིག་ཅེས་གྲགས་༼ཁྲགས་༽པར་བྱས་པ་ཤིས་པ་བརྗོད་པའི་རྒྱན་ཡིན་ནོ། །
ལྔ་པ་ཡོངས་སུ་རྫོགས་པའི་སྦྱར་ཚུལ། རྫོ༷གས་པ༷་ཆེ༷ན་པོ༷་སེམ༷ས་ཉིད༷་ང༷ལ་གསོ༷་ཞེས༷་བྱ་བ༷། དཔ༷ལ་ཨོ༷་རྒྱན༷་གྱི༷་སློབ༷་དཔོ༷ན་ཆེན༷་པོ༷་བློ་ལྡན༷་མཆོག༷་སྲེད༷་ཀྱིས༷་རྗེས་སུ་བཟུང༷་བའི༷་བདེ་བར་གཤེགས་པའི་བཀའ་རབ་འབྱམས་ལ་མང་དུ་ཐོས་པའི་ནོར་གྱིས་ཕྱུག་ལ་ཐེག་པ་མཆོག་གི་རྣལ༷་འབྱོར༷་པ༷་དྲི་མེ༷ད་འོ༷ད་ཟེ༷ར་གྱིས༷། གང༷ས་རི༷་ཐོད༷་དཀ༷ར་གྱི༷་མགུལ༷་དུ༷་ལེ༷གས་པར༷་སྦྱར༷་བ༷་རྫོགས་སོ༷། །དེ་ལྟར་ཡང་རྒྱལ་བས་ལུང་བསྟན་པར་གྲགས་ཤིང་གྲུབ་པས་བས༷མ་ཡ༷ས་པ༷་ངག་གི་དབང་པོ་ཀུན་མཁྱེན༷་དྲི༷་མེ༷ད་འོ༷ད་ཟེར་འདི་ཉིད་སངས་རྒྱས་རི་རབ་མར་མེའི་རྒྱལ་མཚན་དུ་འགྱུར་ཞེས་དཔལ་ལྡན་སངས་རྒྱས་པདྨ་སྐྱེས་ཉིད་ཀྱིས་རྗེས་སུ་བཟུང་ཞིང་ལུང་བསྟན་ལ། བློ་གྲོས་རྒྱ་མཚོས་ཞུས་པའི་མདོ་ལས། ས་བཅུ་པོ་ནི་གནོན་པར་འགྱུར་ཞིང་ཆགས་པ་མེད། །བྱང་ཆུབ་སྙིང་པོ་སྤྱད་ཕྱིར་ཤིན་ཏུ་རྫོགས་པར་སྨྲ། །དེ་ནི་མི་དགེ་ཀུན་སྤངས་དགྲ་ལས་རྒྱལ་བར་འགྱུར། །དགེ་བའི་ཆོས་རྣམས་ཀུན་གྱིས་འཕགས་པ་རི་རབ་བཞིན༑ ༑དེ་ནི་བས༷མ་ཡ༷ས་དྲི༷་མེ༷ད་འོ༷ད་འདི་རབ་ཏུ་ཐོབ། །ཅེས་གང་གསུང་བ་འདིས་ཀྱང་དམ་པ་དེ་ཉིད་གསལ་བར་ལུང་བསྟན་པར་བདག་ཅག་སྙམ་ནའང་གཟུར་གནས་བློ་གསལ་དམ་པ་རྣམས་ཀྱིས་མཁྱེན་པར་འཚལ་ཞིང༌། གཞུང་འདིར་ཀུན་མཁྱེན་ཉིད་ཀྱིས། ཕྱི་རབས་སྐལ་བཟང་བྱང་ཆུབ་འདོད་པ་དག །ཡི་གེ་འདི་ལ་རྟག་ཏུ་ནན་ཏན་མཛོད། །མདོ་རྒྱུད་མན་ངག་སྙིང་པོ་འདིར་ཚང་ཞིང༌། །ཟབ་དོན་བརྒྱུད་པའི་བྱིན་རླབས་སྤྲིན་ཕུང་མཆིས། །ཞེས་འདི་ཉིད་མདོ་སྔགས་ཡོངས་རྫོགས་ཀྱི་ལམ་རིམ་ཀུན་གྱི་རྩེ་མོ་སྔ་འགྱུར་པའི་ཆོས་ཀྱི་ཁུད་པ་ལགས་པའི་ཕྱིར་ཐུགས་བརྩེ་བས་གདམས་པར་མཛད་པས་བདག་ལེགས་སུ་འདོད་པ་དག་གིས་གཞུང་འདི་ཁོ་ན་ཉམས་ལེན་སྙིང་ནོར་དུ་འཆང་བར་ཕྱོགས་དུས་ཀུན་ཏུ་ཐལ་མོ་སྦྱར་ཞིང་གསོལ་བ་འདེབས་པ་ལགས་སོ།། །།
འདིར་སྨྲས་པ། མདོ་རྒྱུད་མན་ངག་སྙིང་པོའི་རིན་ཆེན་གཏེར། །སྐལ་བཟང་སྐྱེ་བོའི་ཕན་བདེའི་དཔྱིད་དཔལ་མཆོག །སྲིད་༼སྲིན་༽ན་མངོན་པར་མཐོ་འདིར་ལེགས་ཞུགས་ན། །བསྟན་འགྲོའི་དོན་ཆེན་འགྲུབ་ལ་སོམ་ཉི་བྲལ། །དེ་ཕྱིར་དེར་བརྩོན་དགེ་ཚོགས་རྒྱ་ཆེན་པོ། །མཁའ་ཁམས་དོག་པོར་བགྱིད་གང་མཁའ་ཁྱབ་ཀྱི། །ཕན་བདེའི་འབྱུང་གནས་རྒྱལ་བསྟན་དར་རྒྱས་ཏེ། །མཐའ་ཡས་འགྲོ་ཀུན་ཕྱམས་གཅིག་སངས་རྒྱས་ཤོག །བསྟན་འཛིན་སྐྱེས་བུའི་སྐུ་ཚེ་རབ་བརྟན་ཅིང༌། །བསྟན་པའི་སྦྱིན་བདག་བདེ་ཞིང་སྐྱིད་པ་ཡིས། །ཀུན་མཁྱེན་རྒྱལ་བའི་བསྟན་ལ་རབ་ཞུགས་ཏེ། །ཀུན་ཀྱང་ཀུན་བཟང་གོ་འཕང་མྱུར་ཐོབ་ཤོག །ཅེས་པ་འདི་ཡང་བདག་ཅག་གི་རྗེ་བླ་མ་མཁས་ཤིང་གྲུབ་པའི་དབང་པོའི་ཞེ་ཆེན་རྒྱལ་ཚབ་རིན་པོ་ཆེས་འདི་ལ་མཆན་འགྲེལ་ཞིག་དགོངས་ཏེ་ལེའུ་བཅུ་གསུམ་པ་ཡན་རང་འགྲེལ་ལྟར་རྩོམ་གཞིར་ཕྱག་མཆན་དུ་བཏབ་པ་ཉིད༑ ལུགས་གཉིས་ཀྱི་མཛད་བཟང་རྒྱལ་བསྟན་སྤྱི་དང་བྱེ་བྲག་ལ་བཀའ་དྲིན་སྲིད་ན་མངོན་པར་མཐོ་བ་བླ་མ་དམ་པ་ཞིང་སྐྱོང་གི་བདག་རྐྱེན་ལས་ཞལ་བཤུས་གྲུབ་ནས་སླར་ཕྲན་བུ་ལའང་ས་བཅད་དཀྱུས་བཀོད་དང༌། བཅུ་གསུམ་པ་འབྲས་བུའི་ལེའུ་མཇུག་དང་བཅས་པའི་མཆན་འགྲེལ་མཐའ་ཕུད་ཀྱི་བཀའ་གནང་སྤྱི་བར་རྩལ་བ་དང་བླང་གིས་བཀའ་དྲིན་དང་བརྩོན་པ་དོན་ཡོད་ལ་བསམ་སྟེ་སྒོ་གསུམ་རྒན་རྒུད་པས་ཆེས་མནར་ཡང་སྤྲོ་དགས་བརྩོན་པ་བསྐྱེད་དེ་ཀུན་མཁྱེན་ཉིད་ཀྱིས་བསྡུས་དོན་པདྨ་དཀར་པོའི་ཕྲེང་བ་དཔལ་སྤྲུལ་རིན་པོ་ཆེའི་བསྡུས་པ་དཀྱུས་བཀོད་བཅས་རབ་བྱུང་བཅུ་དྲུག་པའི་ཤིང་ཁྱི་རང་ལོ་བདུན་ཅུ་རྩ་གསུམ་པར་དགེ་གོང་དགོན་གྱི་རི་ངོགས་བཀྲ་ཤིས་ཆོས་གླིང་དུ་མཚམས་མལ་དུ་ཉལ་བའི་རྒན་བུ་གྱི་ན་བ་དམ་པ་དུ་མའི་ཞབས་རྡུལ་ལ་རེག་པས་སྙོམ་པས་སྔ་འགྱུར་པའི་གྲལ་ཐ་པ་ཀུན་མཁྱེན་ཡབ་སྲས་ཀྱི་རྒྱུད་པར་མངོན་རློམ་ཅན་སྤྱི་རྟོལ་རྨོངས་པ་ས་མནྟ་དྷརྨ་ཀིརྟིས་གྲུབ་པར་བགྱིས་པ་དགེ་ཞིང་བཀྲ་ཤིས་པར་གྱུར་ཅིགདགེའོ།། དགེའོ།། དགེའོ།། སརྦ་མངྒལཾ།། །།
༄༅། །ཚེས་བཅུའི་རྣམ་བཤད།
འདིར་སྣོན་ཟླའི་སྤྲོས་བཅས་ཚེས་བཅུ་ཆེན་མོའི་ལོ་རྒྱུས་དང་འབྲེལ་བར་སྐབས་སུ་བབས་པའི་གཏམ་གྱི་སྦྱོར་བ་ཅུང་ཟད་ཅིག་ཞུ་ན། སྤྱིར་བདེ་མཆོག་རྩ་རྒྱུད་ལས། རང་འདོད་ལས་ལ་རྣལ་འབྱོར་པས། །ཆོ་ག་ཇི་བཞིན་སྦྱིན་པར་བྱས། །མར་གྱི་ངོ་ཡི་ཚེས་བཅུ་དང༌། །ཟླ་བ་ཡར་ངོར་གང་གྱུར་ལ། །མྱུར་དུ་འབད་པས་མཆོད་བྱ་སྟེ། །ཞེས་དང༌། རྣལ་འབྱོར་པ་ཀུན་ཏུ་སྤྱོད་པ་ལས། དགུན་འབྲིང་ལ་སོགས་ཟླ་བ་ཡི། །བཅུ་པ་ལ་ནི་རབ་ཏུ་མཆོད། །ཅེས་དང༌། ཀུན་མཁྱེན་ཆོས་རྗེས། ཚེས་བཅུ་ཡར་ངོ་མར་ངོའི་ཉིན་དང་མཚན། །བསྙེན་སྒྲུབ་ཚོགས་མཆོད་བསྐང་བཤགས་འབད་པར་བྱ། །ཞེས་གསུངས་པར་ལྟར། དུས་དེ་དག་ལ་ཕྱིའི་གནས་ཡུལ་རྣམས་སུ་དཔའ་བོ་མཁའ་འགྲོ་རྣམས་ཚོགས་ཀྱི་འཁོར་ལོ་ལ་འདུས་ཏེ་བདེ་ཆེན་གྱི་ཡེ་ཤེས་བསྐྱེད་པ་དང༌། ནང་དུ་རྣལ་འབྱོར་པ་རྣམས་ཀྱི་རྡོ་རྗེའི་ལུས་ཀྱི་གནས། སྤྱི་བོ་བུལླི་ར་མ་ཎ་དང༌། སྤྱི་གཙུག་ཛ་ལནྡྷ་ར་སོགས་སུ་དྭངས་མའི་རླུང་སེམས་འདུ་བས་ཡེ་ཤེས་སྐྱེད་པའི་དུས་ཁྱད་པར་ཅན་ཏེ། དེ་ཡང་གསང་སྔགས་མ་རྒྱུད་ཀྱི་ཉམས་ལེན་དང་འབྲེལ་བའི་རིགས་ལ་སྡིག་སྒྲིབ་སྦྱང་བར་འདོད་ན་མར་ངོའི་ཚེས་བཅུ་དང༌། ཉམས་རྟོགས་འཕེལ་བར་འདོད་ན་ཡར་ངོའི་ཚེས་བཅུའི་མཆོད་པ་གཙོ་བོར་བཟུང་དགོས་པར་གསུངས་ཤིང༌། དེ་ཡང་མར་ངོའི་མཚན་མོ་དང༌། ཡར་ངོའི་ཉིན་མོ་དངོས་གྲུབ་མྱུར་བའི་དུས་ཆེན་ཁྱད་པར་ཅན་ཡིན་པས། འཕགས་བོད་གསར་སྙིང་གི་རྡོ་རྗེ་འཛིན་པ་ཆེན་པོ་རྣམས་ཀྱིས་ཀྱང་ཡར་མར་གྱི་ཚེས་བཅུའི་དུས་མཆོད་མི་གཅོག་པར་དེ་ལྟར་དུ་ཕྱག་ལེན་དུ་གནང་བ་ཡིན་ཞིང༌། བྱེ་བྲག་ཏུ་རྒྱལ་ཀུན་གསུང་རྡོ་རྗེ་སྣང་བ་མཐའ་ཡས་ཀྱི་སྤྲུལ་པའི་རང་གཟུགས། ངོ་མཚར་བའི་རྣམ་ཐར་ཞིང་ཁམས་རྒྱ་མཚོར་ཡོངས་སུ་གྲགས་པ་ཅན། གནས་རིས་དྲུག་གི་འགྲོ་བ་སྤྱི་དང་ཁྱད་པར་རང་ཅག་གངས་ཅན་པ་རྣམས་ལ་བཀའ་དྲིན་སངས་རྒྱས་ལས་ཀྱང་ལྷག་པའི་ཨོ་རྒྱན་དུས་གསུམ་མཁྱེན་པ་དེ་ཉིད་ཀྱིས། ངོ་མཚར་བའི་མཛད་པ་བསམ་མི་ཁྱབ་པར་བསྟན་པ་རྣམས་དང༌༑ རྗེས་འཇུག་རྣམས་ལ་ཐུགས་རྗེའི་འཇུག་པས་ལྷག་པར་དགོས་པའི་དུས་ཆེན་ནི། ཡར་མར་གཉིས་ཀྱི་ནང་ནས་ཀྱང་ཡར་ངོའི་ཚེས་བཅུ་འདི་ཉིད་ཡིན་ཏེ། བྱང་གཏེར་ལས། བོད་ལ་བདེ་སྐྱིད་འབྱུང་འདོད་ན༔ ཡར་ངོའི་ཚེས་བཅུ་ནམ་ཤར་ཚེ༔ ཨོ་རྒྱན་པདྨའི་སྤྲུལ་པ་འབྱུང༔ཞེས་དང༌། རཏ་གླིང་གཏེར་བྱོན་ཚེས་བཅུའི་བསྐུལ་བྱང་ལས། ང་ཉིད་སྲིན་ཡུལ་འགྲོ་བའི་ཚེ༔ བོད་ཀྱི་རྒྱལ་བློན་སྔགས་སློབ་ལ༔ བྱུང་ངོ་ཅོག་གི་ཚེ་བཅུ་ལ༔ ང་ཉིད་འབྱོན་པའི་དབུ་སྙུང་བཞེས༔ པདྨ་འབྱུང་གནས་གཞན་མི་བསླུ༔ ཐེ་ཚོམ་སྤོངས་ཤིག་རྗེས་འཇུག་རྣམས༔ཞེས་དང༌། གཞན་ཡང༌། ནངས་རེ་དགོང་རེ་བོད་ཀྱི་དོན་ལ་བྱོན༔ ཉི་ཟེར་འཆར་སྡུད་མདངས་ལ་བཅིབས་ཏེ་བྱོན༔ ཡར་ངོ་ཚེས་བཅུའི་དུས་སུ་དངོས་སུ་བྱོན༔ ཅེས་ཞལ་གྱིས་བཞེས་ཤིང༌། གཏེར་སྟོན་མགོན་པོ་རིན་ཆེན་སོགས་ཀྱི་གཏེར་ཁ་ནས་བྱོན་པའི་ཚེས་བཅུའི་ཕན་ཡོན་གྱི་གཞུང་རྣམས་སུ།
སྤྲེལ་ཟླའི་ཚེས་བཅུར་ལྷོ་ནུབ་འོ་མ་ཅན་མཚོར་ངོ་མཚར་པདྨའི་སྡོང་པོ་ལས་སྐུ་འཁྲུངས་ཏེ་མཚན་པདྨ་འབྱུང་གནས་སུ་གྲགས་པའི་དུས་ཆེན་ཏེ། དེར་མ་ཟད་ཕྱིས་སྲིན་པོ་འདུལ་དུ་བྱོན་པའི་དུས་ཆེན་ཀྱང་ཡིན་པས། འདི་ཉིད་ཀྱི་དུས་མཆོད་བཟུང་ན་དད་ལྡན་མི་རེའི་མདུན་ན་སྤྲུལ་པ་རེ་བྱོན་པས། གནས་སྐབས་ནད་གདོན་སྡུག་བསྔལ་ཐམས་ཅད་སེལ་ཞིང༌། མཐར་ཐུག་སྐལ་བཟང་གི་སངས་རྒྱས་སྟོང་མཆོད་པའི་བསོད་ནམས་འབྱུང་བ་དང༌། མྱུར་དུ་ཕྱག་རྒྱ་ཆེན་པོའི་རིག་འཛིན་འཐོབ་པར་གསུང༌།
དེ་བཞིན་དུ་བྱ་ཟླའི་ཚེས་བཅུར་མཐའ་འཁོབ་མུ་སྟེགས་ཟངས་གླིང་རྒྱལ་པོས་སློབ་དཔོན་ཉིད་ཟངས་ཁ་སྦྱར་དུ་བཅུག་སྟེ་གངྒཱའི་ཆུར་འཕངས་པས་མ་ཚུགས་ཏེ་ཆུའི་སྟེང་རྫུ་འཕྲུལ་གྱི་བྲོ་གར་མཛད་པས་མཚན་གུ་རུ་མཁའ་ལྡིང་རྩལ་དུ་གྲགས་པའི་དུས་མཆོད་འདི་བཟུང་ན། དད་ལྡན་གང་དག་ལུས་བདེ། ངག་ནུས་ཆེ། སེམས་ལ་བདེ་གསལ་མི་རྟོག་པའི་ཏིང་འཛིན་སྐྱེ༑ དབང་གི་ཕྲིན་ལས་འགྲུབ། བླ་མ་དང་ཡི་དམ་ལྷ་ཡིས་འབྲལ་མེད་དུ་སྐྱབ།
ཁྱི་ཟླའི་ཚེས་བཅུར་སློབ་དཔོན་ལ་མུ་སྟེགས་རྣམས་ཀྱིས་ཟས་དུག་ཅན་དང༌། མཐོང་དུག་རེ་དུག་སོགས་ཀྱིས་མཐོ་འཚམ་༼བརྩམ༽པས་མ་ཚུགས་པར་སླར་ཡང་མཚན་དཔེའི་གཟི་བྱིན་འབར་བས་མཚན་མཚོ་སྐྱེས་རྡོ་རྗེར་གྲགས་པའི་དུས་མཆོད་འདི་བཟུང་བས་ཚེ་རབས་མང་པོའི་སྡིག་སྒྲིབ་བྱང་ཞིང༌། བདུན་ཟུར་བཞི་གཤེད་དགུ་དུར་ཀེག་སྲི་མི་ཁ་ངན་པ་ལས་ཐར་ཞིང༌༑ ཆོས་མཐུན་གྱི་བསམ་དགུ་འགྲུབ་པ་དང༌། ཡིད་ཀྱི་སྡིག་སྒྲིབ་དག
ཕག་ཟླའི་ཚེས་བཅུར་སློབ་དཔོན་ཆེན་པོས་བལ་ཡུལ་དུ་བསེ་མོ་བཞི་སོགས་ལྷ་འདྲེ་ཐམས་ཅད་དམ་ལ་བཏགས་པའི་མཚན་པདྨ་བཛྲ་དུ་གྲགས་པའི་དུས་མཆོད་བཟུང་ན་གནས་སྐབས་གཤིན་རྗེའི་འཁོར་ལོ། མ་མོའི་ཡམས་ནད། འབྱུང་པོའི་འཚེ་བ། བྱད་ཕུར་རྦོད་གཏོང༌། ལྟས་ངན་ཡེ་འདྲོགས་ཐམས་ཅད་ཞི་ཞིང༌། མཐར་ཐུག་རྣམ་སྨིན་རིག་འཛིན་འཐོབ།
བྱི་ཟླའི་ཚེས་བཅུར་བོད་ཡུལ་དབུས་སུ་བྱོན་ནས་ལྷ་སྲིན་དམ་ལ་བཏགས་སངས་རྒྱས་བསྟན་པའི་གཞི་བཙུགས་པའི་མཚན་པདྨ་འབྱུང་གནས་སུ་གྲགས་པའི་དུས་མཆོད་འདི་བཟུང་བས༑ བསྐལ་པ་གཅིག་ཏུ་སགས་པའི་དམ་ཚིག་དང་སྡོམ་པ་ཉམས་པ་ལ་སོགས་པའི་སྡིག་པ་དག་ཅིང༌། མངོན་སྤྱོད་ཀྱི་ཕྲིན་ལས་འགྲུབ།
གླང་ཟླའི་ཚེས་བཅུར་བོད་ཡུལ་དུ་གཏེར་ཁ་བྱེ་བ་ས་ཡ་སྦས་ཏེ་མཚན་རྡོ་རྗེ་གྲོ་ལོད་དུ་གྲགས་པའི་དུས་མཆོད་འདི་བཟུང་ན་སྒྲིབ་པ་གཉིས་དག་གནས་སྐབས་བདེ་སྐྱིད་ཕུན་སུམ་ཚོགས༑ མཐར་ཐུགས་སངས་རྒྱས་འབུམ་ཕྲག་མཆོད་པའི་བསོད་ནམས་འཐོབ། པདྨར་སྐྱེས་ནས་སློབ་དཔོན་ཆེན་པོས་རྗེས་སུ་བཟུང་སྟེ་མཁའ་འགྲོའི་ཚོགས་དཔོན་དུ་འགྱུར་ཞིང་འགྲོ་བའི་དོན་དཔག་མེད་འགྲུབ།
སྟག་ཟླའི་ཚེས་བཅུར་ཨོ་རྒྱན་གྱི་རྒྱལ་སྲིད་བཟུང་བའི་མཚན་པདྨ་རྒྱལ་པོར་གྲགས་པའི་དུས་མཆོད་འདི་བཟུང་བས། གནས་སྐབས་ནད་རིགས་ཀྱིས་མི་ཚུགས་ཤིང༌། གལ་སྲིད་ནད་བྱུང་ཡང་མྱུར་དུ་གྲོལ་ཞིང་ལུས་སེམས་བདེ་བ་རྙེད་པ་དང༌། ཤེས་རབ་ཀྱི་རྩལ་རྫོགས། ཕས་ཀྱི་རྒོལ་བ་ཞི། གུ་རུ་ཉིད་ཀྱིས་བུ་ལྟར་དུ་ཐུགས་རྗེས་སྐྱོང༌། མཐར་ཐུག་ལྷུན་གྲུབ་རིག་འཛིན་གྱི་གོ་འཕང་འཐོབ།
ཡོས་ཟླའི་ཚེས་བཅུར་ཨོ་རྒྱན་གྱི་རྒྱལ་སྲིད་སྤངས་ཏེ་བརྟུལ་ཞུགས་ཀྱི་སྤྱོད་པ་བསྐྱང་བའི་མཚན་པདྨ་ཐོད་ཕྲེང་དུ་གྲགས་པའི་དུས་མཆོད་འདི་བཟུང་བས་ལོངས་སྤྱོད་འཕེལ་ཞིང༌། ཡུལ་ལྷས་སྡོང་གྲོགས་བྱེད། ཡུལ་ཁམས་ཀྱི་ནད་མུག་མཚོན་འཁྲུགས་ཞི། ལོ་ཕྱུགས་ལེགས། ཞི་བའི་ཕྲིན་ལས་འགྲུབ།
འབྲུག་ཟླའི་ཚེས་བཅུར་སློབ་དཔོན་པྲ་བྷ་ཧ་སྟིའི་དྲུང་དུ་རབ་ཏུ་བྱུང་བའི་མཚན་ཤཱཀྱ་སེང་གེ་གསོལ་བའི་དུས་མཆོད་འདི་བཟུང་བས་བཞི་བརྒྱ་རྩ་བཞིའི་ནད་ཞི། སྡེ་བརྒྱད་འབྱུང་པོའི་གནོད་པས་མི་ཚུགས། ལུས་ཀྱི་སྡིག་པ་འདགབདེ་སྐྱིད་དང་སྙན་གྲགས་འཕེལ།
སྦྲུལ་ཟླའི་ཚེས་བཅུར་ཟ་ཧོར་རྒྱལ་པོས་གསོན་སྲེག་ཞུས་པས་མེ་དཔུང་མཚོར་བསྒྱུར་ཡུལ་ཁམས་ཆོས་ལ་བཀོད་པའི་མཚན་ཤཱཀྱ་འོད་དུ་གྲགས་པའི་དུས་མཆོད་འདི་བཟུང་བས་གནས་སྐབས་ནང་འཁོར་སྙིང་ཉེ། ཕྱི་ཡི་འཁོར་འདུ། མི་ནོར་བུ་དཔལ་འཛོམས། ཀུན་གྱིས་བཀུར་ཞིང་བཀྲ་ཤིས། བསམ་པ་འགྲུབ། མཐར་ཐུག་ཚེ་དབང་རིག་འཛིན་འཐོབ།
རྟ་ཟླའི་ཚེས་བཅུར་ཨོ་རྒྱན་རྒྱལ་པོས་མེ་བསྲེགས་པས་མ་ཚུགས་ཏེ། རྫུ་འཕྲུལ་གྱི་བཀོད་པས་ཨོ་རྒྱན་རྒྱལ་ཁམས་ཆོས་ལ་བཀོད་པའི་མཚན་ཨོ་རྒྱན་གུ་རུ་རྡོ་རྗེར་གྲགས་པའི་དུས་མཆོད་འདི་བཟུང་ན། ཕྱོགས་ངན་བདུད་གཅོད་སོགས་སྤར་སྨེ་གཟའ་སྐར་ལོ་ཟླ་ཞག་དུས་ཀྱི་ཉེས་པ་དང་ལྷ་འདྲེས་མི་ཚུགས་ཤིང༌། རྒྱས་པའི་ལས་འགྲུབ། ལྷ་སྲུང་གིས་མགོན་སྐྱབས་བགྱིད།
ལུག་ཟླའི་ཚེས་བཅུར་མུ་སྟེགས་སྟོན་པ་ལྔ་བརྒྱའི་རྩོད་པ་བཟློག་ཅིང་ངན་སྔགས་བདག་པོ་གནམ་ལྕགས་ཐོག་གིས་བསྒྲལ། འགྲོ་བ་མང་པོ་སངས་རྒྱས་ཀྱི་ས་ལ་བཀོད་པའི་མཚན་སེང་གེ་སྒྲ་སྒྲོགས་སུ་གྲགས་པའི་དུས་མཆོད་འདི་བཟུང་ནས་སངས་རྒྱས་སྟོང་ལ་མཆོད་པ་ཕུལ་བ་དང༌། སྟོང་གསུམ་གྱི་འགྲོ་བ་ཟས་གོས་ལོངས་སྤྱོད་བྱིན་པའི་ཕན་ཡོན་དང་མཚུངས། ངག་གི་སྒྲིབ་པ་དག་སོགས་ཕན་ཡོན་མཐའ་ཡས་རྣམས་རྡོ་རྗེའི་ལུང་གིས་བསྟན་པ་ལྟར་ཡིན། དེ་དག་གི་ནང་ནས་ཀྱང་སྤྲེལ་ལོ་སྤྲེལ་ཟླ་དང་ཁྱད་པར་སྤྲེལ་ཟླའི་ཚེས་བཅུ་གཙོ་བོར་གསུངས་ཏེ། གསང་འདུས་ཐེམ་མེད་ཞལ་གདམས་ལས། དབང་ཆེན་སྤྲེལ་ཟླའི་ཚེས་བཅུ་དང༌། །དུས་ཀྱི་ཚེས་བཅུ་ཐམས་ཅད་ལས། །སྤྲུལ་པ་འཛམ་གླིང་ཁྱབ་པར་འགྱེད། །མཆོག་ཐུན་དངོས་གྲུབ་ང་ཡིས་སྟེར། །མི་ཚེ་བླ་མ་སྒྲུབ་པ་ལ། །བསྐྱལ་ན་ཚེ་ཡི་དུས་བྱེད་ཚེ། །ཨོ་རྒྱན་ང་ཡི་ཐུགས་ཀར་ཐིམ༑ ༑ཞེས་དང༌། པད་གླིང་གཏེར་བྱོན་ཚེས་བཅུའི་ཕན་ཡོན་ལས། དུས་ཀྱི་རྒྱལ་པོ་ཚེས་བཅུ་ཐམས་ཅད་ལ༔ དབང་ཁྲིད་ལ་སོགས་དཀར་པོ་དགེ་བའི་ལས༔ བྱས་ན་ཡོན་ཏན་ཁྲི་དང་འབུམ་དུ་འགྱུར༔ འཆུགས་མེད་སྤྲེལ་ལོ་སྤྲེལ་ཟླའི་ཚེས་བཅུ་ལ༔ པདྨ་ང་ཉིད་འབྱོན་པའི་ཚེས་གྲངས་ཡིན༔ འདི་ལ་ཆོས་བཅུ་བྱས་པའི་ཕན་ཡོན་ལྷག་པར་ཆེ༔ ཞེས་གསུངས། སྤྲེལ་ཟླའི་ངོས་འཛིན་ཀྱང༌། ཕུག་ལུགས་རྗེས་འབྲང་དབུས་གཙང་མཁས་པ་ཡོངས་ལ་གྲགས་ཤིང་གྲུབ་པ་ནི་ཧོར་ཟླ་ལྔ་པ་སྣོན་གྱི་ཟླ་བ་འདི་ཉིད་ཡིན་པས། འགྲན་ཟླ་དང་བྲལ་བའི་མཁས་གྲུབ་ཆེན་པོ་ཆོས་རྒྱལ་གཏེར་བདག་གླིང་པ་ཡབ་སྲས་སོགས་ཚད་མར་གྱུར་པའི་སྐྱེས་ཆེན་ཁྱད་པར་དུ་འཕགས་པ་རྣམས་ཀྱིས་ཚེས་བཅུའི་དུས་མཆོད་ཟླ་ཁོངས་འདིར་མཛད་པ་བཞིན། སྐྱབས་རྗེ་གོང་མ་རིམ་བྱོན་རྣམས་ཀྱི་ཐུགས་བསྐྱེད་རྨད་དུ་བྱུང་བའི་རྒྱུ་ལས། ཆོས་གྲྭ་ཆེན་པོ་འདི་ཡང༌༑ རིག་འཛིན་བརྒྱུད་པའི་ཕྱག་སྲོལ་རྨ་མེད་པའི་མཐོང་བརྒྱུད་སྔོན་ནས་ད་བར་གཏན་འཇགས་སུ་གྱུར་པས། འཆམ་དབྱངས་རོལ། བཅའ་འབུད་བརྡུང་དཀྲོལ། འགྲིགས་ལམ་ཀུན་སྤྱོད་གང་ཅིའི་ཐད་གཞན་ལ་འགྲམ་ཆུ་ལྡང་མི་དགོས་པར། མིས་སྨོན་རང་སྐྱིད། ཡ་དཔེ་ཞྭ་ཡི་དཔེ་ལྟར་ཡོད་བཞིན་ལ། གསར་དུ་ཞུ་མ་དགོས་ཀྱང༌། མཆེད་གསར་རྣམས་ཀྱི་ཐུགས་ལ་གསལ་འདེབས་ཙམ་དུ་ཅུང་ཟད་ཞུ་ན། འོག་མིན་གཉིས་པ་ཨོ་རྒྱན་སྨིན་གྲོལ་གླིང་ནས་གནང་བའི་བཅའ་ཡིག་ཆེན་མོ་སོགས་བཅའ་ཡིག་སྔ་མ་རྣམས་ཀྱི་དགོངས་དོན་ལྟར། དབུ་ཞྭ། ན་བཟའ། རྡོར་དྲིལ། འདོན་པ་བློ་རྒྱུགས་སོགས་སྒྲིགས་༼འགྲིགས་༽ཁྲིམས་ཚང་མ་གཞིར་བཞག་ཐོག་ཆང་དང་ཀུན་དོང་ཐ་མ་ཀ་སོགས་སྨད་འོས་ཀྱི་རིགས་རྣམས་དུག་བཞིན་དུ་སྤངས་ཤིང༌། ཆབ་ལེན་ལྷྭམ་ཕུད་སོགས་དམ་པའི་ཆོས་འདུལ་བ་ནས་ཇི་སྐད་གསུངས་པའི་སྤྱོད་ལམ་རྣམ་བཞི་གང་ལའང་ཉེས་ལྟུང་གི་དྲི་མས་མ་སྦགས་པར་དད་ལྡན་དང་བ་འདྲེན་གནས་སུ་མཛད་དགོས་ཤིང༌༑ ཁྱད་པར་དབྱངས་རོལ་གར་འཆམ་སོགས་སྤྲོས་བཅས་ཀྱི་ཕྱག་ལེན་འདི་རྣམས་ནི་རང་བཞིན་གྱིས་མཚར་འདོད་ལྟ་བུས་མ་ཡིན་ཏེ། བཅོམ་ལྡན་འདས་ཀྱིས་ཁྱིམ་བདག་མ་དད་པ་རྣམས་དད་པར་བྱ་བ་དང་དཀོན་མཆོག་གསུམ་མཆོད་པའི་དོན་དུ་དབྱངས་ཀྱི་ང་རོ་བྱ་བར་འདུལ་བ་ལས་ཀྱང་རྗེས་སུ་གནང་ཞིང༌། སྔགས་ཀྱི་སྐབས་སུ། ཆེན་པོ་དྲུག་ལ་མ་གྱེར་ན། །ཡོ་ག་དབྱངས་ཀྱི་བསྟན་པ་ནུབ། །ཅེས་གསུང་ཤིང༌། ཆེན་པོ་དྲུག་ནི། སྒྲུབ་མཆོད་དབང་བསྐུར་རབ་ཏུ་གནས། །དུས་མཆོད་གཞན་དོན་སྦྱིན་སྲེག་རྒྱས། །ཞེས་དབྱངས་བྱ་བའི་དུས་དང༌། དབྱངས་རང་གི་ངོ་བོ་ང་རོ་བཞི་ཡན་ལག་བཅུ་གཉིས། སྤེལ་མའི་སྦྱོར་བ་མཐའ་ཡས་པ་དང༌༑ དབྱངས་བཏང་ཚུལ་ཚོགས་སུ་སེང་གེའི་ང་རོ་ལྟ་བུ་ལ་སོགས་པའི་ལེན་ཚུལ་བཅུ་གཉིས་སོགས་དབྱངས་ཀྱི་ངེས་པ་མང་དུ་གསུངས་ནའང༌། ཡེང་བ་སོགས་བློ་ཡི་སྐྱོན། ཟུར་མ་ཕྱིན་པ་སོགས་ཚིག་གི་སྐྱོན། འཕེལ་འགྲིབ་སོགས་གདངས་ཀྱི་སྐྱོན། ཡ་ཡོ་སོགས་ལུས་ཀྱི་སྐྱོན། མི་འགྲིགས་པ་གྲོགས་ཀྱི་སྐྱོན། སྨྲ་དགོད་སོགས་ཉན་པ་པོའི་སྐྱོན་ཏེ་སྐྱོན་དྲུག་སོགས་དང་བྲལ་བ་དང༌། ཡོན་ཏན་གྱི་ཁྱད་པར། རིང་ཡང་མགོ་ལུས་འཚམ་པ་དང༌།ཐུང་ཡང་ལན་ལག་རྫོགས་པའོ། །བརྗིད་དང་ལྡན་ཡང་སྒེག་ཆགས་པ། །སྙན་ཡང་རུས་པ་མ་ཤོར་དང༌། །གྱོང་ཡང་སྐབས་སུ་ཁུག་པ་དང༌། །དིག་ཀྱང་ཚིག་གི་གོ་གསལ་དང༌། །མགྲིན་པ་མང་ཡང་སྐད་ཅིག་དང༌། །སྐད་གཅིག་ང་རོ་དུ་མས་བརྒྱན། །མདོར་ན་བླུན་པོ་ཡིད་འཛིན་ཅིང༌། །མཁས་པ་དགྱེས་པ་བསྐྱེད་པའོ། །ཡོན་ཏན་མཆོད་འོས་ཐམས་ཅད་མཉེས༑ ༑ཡ་རབས་དང་འདྲེན་དམན་པ་མགུ། །ཟིལ་ཆགས་མང་པོའི་དབུས་ན་བརྗིད། །མཁས་པའི་ཡིད་འཕྲོག་ཀུན་གྱིས་བསྔགས། །དགྲ་བགེགས་འབྱེར་ཞིང་དངོས་གྲུབ་འདུ། །འདི་ལས་བདེན་འབྲས་འབྱུང་བར་ངེས། །ཞེས་གསུངས་པའི་མཚན་ཉིད་དང་ལྡན་པར་སྔོན་གྱི་སློབ་དཔོན་མཁས་པའི་ཁྲིད་རྒྱུན་ལས་ཇི་ལྟར་འབྱུང་བ་ལྟར་ཚངས་པའི་དབྱངས་ལྡན་བྱང་འདྲེན་མཁས་ཆེན་རྣམས་ལ་ཀུན་གྱིས་འཁྲི་དགོས་ཤིང༌།
རོལ་མོ་བརྡུང་ཚུལ་ཡང༌། སྤྱིར་གྱི་རོལ་མོ་གང་དཀྲོལ་ཡང༌། །དམ་དུ་བཏུང་བར་མི་བྱ་ཞིང༌། །བྲང་ལག་མི་སྦྱོར་མན་ངག་ཡིན། །དབྱུག་པ་ལྟ་བུར་མི་ཕྱར་ཞིང༌། །ཀ་བ་ལྟ་བུར་བསྲང་མི་བྱ། །ཞེས་དང༌། དཔུང་པ་ལག་དར་ཚིགས་ནས་ལྟོད། །ལག་པའི་མཐིལ་ནས་འཕྲུལ་ཆགས་ཆོད། །རང་ལྗིད་ཁོ་ནས་སྒྲ་བསྐུལ་གྱིས། །འདབ་མའི་རྩེ་མོ་རྩལ་གྱིས་མིན། །ཞེས་སོགས་སྤང་བླང་དང༌། འཇབ་འཕར་འུར་དིར་༼དིང༽སྙན་རྩུབ་དང༌། ཕྲ་སྦོམ་དྭངས་འཁྲོལ་ལ་སོགས་པའི། །སྒྲ་ཐབས་རྣམ་དབྱེ་རྟོགས་པར་བྱོས། །ཞེས་སྐབས་དང་བསྟུན་པའི་སྒྲ་ཐབས་ཀྱི་རྣམ་དབྱེ་ལ་མཁས་པས་འདྲ་དཔེ་བཅུ་གཉིས་ཀྱི་སྒོ་ནས་རྔ་སྒོ་དང་སྦྱར་དགོས་པར་གསུངས་ཤིང༌༑
རྔ་རྡུང་ཚུལ་ཡང༌། རྒྱ་མཚོ་ཆེན་པོའི་ཀློང་མི་དཀྲུགས། །རི་རབ་གླིང་བཞི་མཐའ་མི་སྐོར༑ ༑རི་ཐང་མཚམས་ཀྱི་བྲག་མི་བཤིག །རི་དྭགས་རྒྱལ་པོའི་གདོང་མི་བསྣུན། །ཞེས་དང༌། ཚུལ་བརྒྱད་འོག་ངོས་མཁྱིད་གང་བོར། །རྔ་གཡོག་རང་ལྗིད་ཉིད་ཀྱིས་ནི། །བསྐུལ་མ་ཐག་ཏུ་སོ་སོར་ཕྲལ། །གྲལ་ལ་བསྒྲིགས་ཏེ་བརྡུང་བ་ན། །ཕན་ཚུན་གཅིག་གིས་གཅིག་ནོན་ཙམ། །ནོར་བུ་བསྟར་ལ་བརྒྱུས་པ་ལྟར། །མཐོ་དམན་འབུར་ཁྱོད་སྤང་བར་བྱ། །སྙོམས་ཤིང་མཛེས་པར་བསྟར་ལ་བསྒྲིགས། །ཞེས་དང༌། ཞི་བའི་རྔ་བརྡུང་བྱེད་པ་ན། །རྔ་ཐབས་དལ་ལ་ལྟོད་པས་བརྡུང༌། །རྒྱས་པའི་རྔ་བརྡུང་བྱེད་པ་ན། །རྔ་ཐབས་གསལ་ལ་འཁྲོལ་བར་བརྡུང༌། །དབང་གི་རྔ་བརྡུང་བྱེད་པ་ན། །རྔ་ཐབས་སྙན་ལ་འཇེབས་པར་བརྡུང༌། །དྲག་པོའི་རྔ་བརྡུང་བྱེད་པ་ན། །རྔ་ཐབས་དྲག་ལ་མྱུར་བར་བརྡུང༌། །དྲག་བརྡུང་རྒྱུན་ཆགས་བྱེད་པ་ན། །གནམ་ལྕགས་ལྟར་ཡང་དབབ་པར་བྱ། །ཞེས་སོ་སོའི་ཉམས་སོགས་རྒྱས་པར་བཤད་པ་ལྟར་མདོར་ན་ཟུར་གསུམ་སྤྲད། ལྟོད་གསུམ་དང་ལྡན་པའི་ངོས་ཤད་སོགས་མཐོང་བརྒྱུད་ལྟར་རིམ་པར་རྔ་དཔོན་ལ་འཁྲི་དགོས་ཤིང༌།
འཆམ་ནི་གསར་སྙིང་གི་རྒྱུད་སྡེ་ཆེན་པོ་རྣམས་ལས་བཤད་ཅིང་དགོན་གནས་ཐམས་ཅད་ལ་ཇི་སྙེད་ཡོད་པ་ཀུན་སྤྱིར་གར་གྱི་ཉམས་དགུའི་རྣམ་པ་དང་ལྡན་ཞིང༌། ཁྱད་པར། ལུས་ཀྱི་སྟོད་ལ་སེང་ཆགས་དང༌། །སྐེད་པ་ལ་ནི་འཁྲིལ་ཆགས་དང༌། །ཚིག་བཞི་ལ་ནི་འཕྲུལ་ཆགས་དང༌༑ ༑བཞག་ཤ་ལ་ནི་ལྷོད་ཆགས་དང༌། །ཤ་འགྱུར་ལ་ནི་མེར་ཆགས་དང༌། །རྣམ་འགྱུར་ལ་ནི་འགྱིང་ཆགས་དང༌། །སྤྱོད་པ་ལ་ནི་དལ་ཆགས་དང༌། །སྒྱིད་པ་ལ་ནི་ལྡེམ་ཆགས་དང༌། །རྐང་མགོ་ལ་ནི་བདེ་ཆགས་དང༌། །ཀུན་ཏུ་དཔའ་ཞིང་བརྗིད་ཆགས་པའོ། །ཞེས་དང༌། འཇིགས་ཤིང་རྔམས་པའི་གར་དག་ལ། །ཧ་ཅང་གསོར་ན་སྐྱོན་ཡིན་ནོ། །འགྱིང་ཞིང་གཉེན་པའི་གར་རྣམས་ལ༑ ༑ཧ་ཅང་བཅོས་ཆུང་སྐྱོན་ཡིན་ནོ། །འཁྱུག་ཅིང་བདེ་བའི་གར་རྣམས་ལ། །ཧ་ཅང་རྟབ་རྟོབ་སྐྱོན་ཡིན་ནོ། །དལ་ཞིང་ལྷོད་པའི་གར་རྣམས་ལ། །ཧ་ཅང་སྒྱིད་ལུག་སྐྱོན་ཡིན་ནོ། །སྒེག་ཅིང་ཆགས་པའི་གར་རྣམ་ལ། །ཧ་ཅང་བསྒྱུར་ན་སྐྱོན་ཡིན་ནོ། །ཞེས་དང༌། གཞན་ཡང་སྤང་བླང་ནི་བྱེ་བྲག་སྤྱིའི་གདམས་པ་བཅས་ཞིབ་པར་བསྟན་པ་རྣམས་ཤེས་དགོས་ཤིང༌།
བྱེ་བྲག་རང་རང་གི་ལུགས་སྲོལ་འཁྲུལ་མེད་རྩ་བའི་ཁུངས་གང་ཡིན་ལ་མཁས་པར་བསླབ་དགོས་པས། སྐབས་འདིར་ནི། སྤྲུལ་པའི་གཏེར་ཆེན་གུ་རུ་ཆོས་ཀྱི་དབང་ཕྱུག་དག་པའི་སྣང་བར་ཟངས་མདོག་དཔལ་རིར་སློབ་དཔོན་ཆེན་པོའི་སྤྱན་སྔར་བྱོན་པའི་ཚེ་ཇི་ལྟར་མཇལ་ཞིང་རྗེས་སུ་གདམས་པ་སྩལ་པའི་དོན་མ་ནོར་གཏན་ལ་ཕབ་པའི་རྒྱུན། ཆོས་ཀྱི་རྒྱལ་པོ་སྨིན་པ་ཡབ་སྲས་བརྒྱུད་པའི་ཕྱག་བཞེས་རྨ་མེད་སྤྲོས་བཅས་ཚེས་བཅུའི་གར་འཆམ་ཞེས་ཡོངས་སུ་གྲགས་པ་སྟེ། ཐ་ན་དུད་འགྲོ་ཡན་ཆོད་གང་གིས་མཐོང་ཚད་སློབ་དཔོན་ཆེན་པོའི་གདུལ་བྱར་འགྱུར་བའི་ཕན་ཡོན་དང་ལྡན་པར་རྗེས་སུ་བསྔགས་པ་ཡིན་པས་གང་བྱུང་སླ་ཆས་དང་དེས་ཆོག་གི་དབང་དུ་མི་གཏོང་བར་སློབ་དཔོན་མཁས་པ་ལས་སྦྱང་བརྩོན་གནད་ཁེལ་ངེས།
འཆམ་དངོས་གཞིའི་སྐབས་ཀྱང་འཆམ་དཔོན་སོགས་ལ་ཚུལ་བཞིན་འཁྲི་ཞིང་ལུས་ཉམས་སོགས་དང་བྲེལ་གང་གི་སྐབས་ཀྱང་རང་ཚུགས་མ་ཤོར་བ་གལ་ཆེ་ཞིང༌། དེ་བཞིན་དུ་དུང་རྒྱགས་སོགས་འབུད་ཀྱི་རིག་གཞན་རྣམས་ཀྱང་མཐོང་བ་བརྒྱུད་པའི་ཕྱག་བཞེས་ཕན་ཡོན་དང་དགོས་ཆེད་དུ་མས་ཁྱད་པར་དུ་བྱས་པ་ཡིན་པས་འབུད་ཚིག་སོགས་རང་ལུགས་རྐང་ཐོན་ཁོ་ན་ལས། ཨ་གསར་ཀླད་ཡང་གིས་འདི་བས་འདི་ལེགས་སོགས་བཅོས་བསྒྱུར་བྱས་ན༑ རང་ལུགས་ཀྱི་རྐང་མ་ཟིན། གཞན་ལུགས་ཀྱི་ཟླ་མ་སྙོགས། བསྟན་པའི་བླ་འཚོང་དང་རྐང་འདྲེན་གྱི་རྒྱུར་འགྱུར་བས་ཀུན་གྱིས་ཐུགས་ཁུར་ཆེ་བཞེས་ཀྱི་སྔོན་སྲོལ་མ་ཉམས་གོང་འཕེལ་ཉམས་པ་སོར་ཆུད་ཀྱིས་བསྟན་པའི་མིག་རྐྱེན་དང་ཞབས་ཏོག་ཏུ་གང་འགྲོ་མཛད་གལ་ཆེ་ཞིང༌། ན་བཟའ་སྐུ་ཆས་གཟབ་འཆོར་སོགས་ཀྱང་གནའ་ནས་གནང་སྲོལ་ཡོད་བཞིན་འདི་སྒེག་ཆོས་དང་སྣང་ཤས་ཀྱིས་མ་ཡིན་པས་དཀོན་མཆོག་མཆོད་པའི་ཡོ་བྱད་དུ་ལེགས་པར་བསྟར་ན། གཞན་དང་བ་འདྲེན་ཞིང༌། རང་གི་བསོད་ནམས་ཀྱི་ཚོགས་རྫོགས་རང་ལུས་ཕུང་ཁམས་སྐྱེ་མཆེད་གདོད་ནས་གདན་གསུམ་ཡོངས་རྫོགས་ལྷའི་འཁོར་ལོ་གནས་པ་ལ་ལྷ་ལ་ལྷ་རོལ་བའམ། ཆོས་ཉིད་ལ་ཆོས་ཉིད་རོལ་བའི་ཚུལ་གྱིས་ཞེན་པ་མེད་པར་ལོངས་སྤྱོད་པས་གསང་སྔགས་རྡོ་རྗེ་ཐེག་པའི་ཉེ་རྒྱུའི་སྤྱོད་པ་བླ་ན་མེད་པར་འགྱུར་བ་ཡིན་པས་ཀུན་གྱིས་དེ་བཞིན་དུ་གནང་བ་དང༌། དེ་ལྟར་གནང་ན་དཀོན་མཆོག་ལ་དམིགས་པའི་ལས་ནི་ནམ་ཡང་བྱས་པ་ཆུད་མི་ཟ་ཞིང་འབྲས་བུ་རྒྱ་ཆེན་པོ་སྐྱེད་པ་ཡིན་ཏེ། སྔོན་བཅོམ་ལྡན་འདས་ལ་བཟང་སྡེ་དྲུག་ཅུས་རོལ་མོ་ཕུལ་བས་རྒྱུ་དེས་བསྐལ་པ་དྲུག་ཅུར་ངན་འགྲོ་ལོག་པར་མི་ལྟུང་ཞིང་མཐར་རང་སངས་རྒྱས་དབྱངས་སྙན་བྱ་བ་འབའ་ཞིག་ཏུ་འགྱུར་བར་གསུངས་སོགས་ལུང་མཐའ་ཡས་ཏེ། མདོར་ན། ཁང་བུ་བརྩེགས་པའི་མདོ་ལས། ཀུན་དགའ་བོ་སངས་རྒྱས་དང་ཆོས་དང་དགེ་འདུན་ལ་དགེ་བའི་རྩ་བ་བསྐྱེད་པ་གསུམ་པོ་འདི་ནི་འཁོར་བར་ཟད་པར་མི་འགྱུར་ཞིང་ཡོངས་སུ་གཏུགས་པར་མི་འགྱུར་ལ། ཟད་མི་ཤེས་པས་མྱ་ངན་ལས་འདས་པ་ཐོབ་པར་འགྱུར་བ་ཡིན་ནོ། །ཞེས་གསུངས་ཤིང༌། ཁྱད་པར་དེང་སང་ལྟ་བུའི་དུས་ཀྱི་མཐའ་སངས་རྒྱས་ཀྱི་བསྟན་པ་འཇིག་ལ་ཉེ་བའི་སྐབས་འདིར་བསྟན་ལ་ལྷག་བསམ་གྱིས་ཞབས་ཏོག་སྲི་ཞུ་ཅུང་ཟད་རེ་འགྲུབ་ན་དོན་ཤིན་ཏུ་ཆེ་སྟེ། ཏིང་འཛིན་རྒྱལ་པོ་ལས། བསྐལ་པ་བྱེ་བ་གངྒཱའི་བྱེ་སྙེད་དུ། །དང་བའི་སེམས་ཀྱིས་ཟས་དང་སྐོམ་རྣམས་དང༌། གདུགས་དང་བ་དན་མར་མེའི་ཕྲེང་བ་ཡིས། །སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས། །གང་ཞིག་དམ་ཆོས་རབ་ཏུ་འཇིག་པ་དང༌། བདེ་གཤེགས་བསྟན་པ་འགག་པར་འགྱུར་བའི་ཚེ། །ཉིན་མཚན་དུ་ནི་བསླབ་པ་གཅིག་སྤྱོད་ན། །བསོད་ནམས་འདི་ནི་དེ་བས་ཁྱད་པར་འཕགས། །ཞེས་དང༌། བློ་གྲོས་རྒྱ་མཚོས་ཞུས་པའི་མདོ་ལས། སངས་རྒྱས་སྤྱན་གྱིས་གཟིགས་པའི་ཞིང་མང་པོ། །རིན་ཆེན་བཀང་སྟེ་དེ་བཞིན་གཤེགས་ལ་ཕུལ། །ཟད་པའི་དུས་ན་ཇི་ལྟར་ཆོས་འཛིན་ལྟར། །བསོད་ནམས་ཕུང་པོ་དེ་ཙམ་འཕེལ་མ་ཡིན། །ཞེས་གསུངས་ཤིང༌། མདོ་འདུལ་སོགས་ཕར་ཕྱིན་གྱི་ཆོས་ལ་བརྩོན་པ་བས་ཀྱང་གསང་མཆོག་བླ་ན་མེད་པ་རྡོ་རྗེ་ཐེག་པའི་དཀྱིལ་འཁོར་ཟབ་མོ་འདི་ལྟ་བུ་ལ་འབྲེལ་བ་བཞག་ན་ཕན་ཡོན་དང་དགོས་པ་ཆེ་བར་གསུངས་ཏེ། སྤྱི་མདོ་ལས། དབུ་མ་རྣམ་ཐར་གསུམ་སྒོར་དཀའ་སྤྱད་ཀྱང༌། །དེ་ལ་རྒྱལ་བས་མི་དགོངས་བཀུར་མི་མཛད། །སྙིང་པོའི་དོན་རིགས་སྐད་ཅིག་ཙམ་གྱིས་ཀྱང༌། །བྱིན་རླབས་ཡོན་ཏན་རྒྱལ་བས་བཤད་མི་རྫོགས༑ ༑དཀར་པོ་མཐར་ཐུག་བསོད་ནམས་ཀུན། །སེན་མོའི་ཐོག་གི་ས་རྡུལ་འདྲ། །རྡོ་རྗེ་སྙིང་པོར་གཅིག་བསྐྱེད་པས། །ས་ཡི་དཀྱིལ་འཁོར་ཆེན་པོ་ཙམ། །དཀར་པོའི་ཕྱོགས་ཀྱི་མཐར་ཐུག་པ། །དེ་ནི་མུན་ཁང་སྒྲོན་མེ་ཙམ། །རྡོ་རྗེ་སྙིང་པོ་གཅིག་རིག་པ། །དུས་མཐའི་བསྐལ་པའི་མེ་ཆེན་འདྲ། །ཞེས་སོགས་རྒྱ་ཆེར་གསུངས་པ་དང༌། རྣམ་སྣང་མངོན་བྱང་ལས་ཀྱང༌༑ བསྐལ་པ་བྱེ་བ་དུ་མ་རུ། །སྔོན་དུ་སྡིག་པ་བྱས་པ་གང༌། །དཀྱིལ་འཁོར་འདི་འདྲ་མཐོང་མ་ཐག །དེ་དག་ཟད་པར་འགྱུར་ཡིན་ན། །གྲགས་པ་མཐའ་ཡས་སྔགས་སྤྱོད་པའི། །ཚུལ་ལ་གནས་ན་སྨོས་ཅི་དགོས། སྐྱོབ་པའི་གསང་སྔགས་བཟླས་ན་ནི། །གོ་འཕང་བླ་ན་མེད་པར་འགྱུར། །ཞེས་དང༌། རྡོ་རྗེ་རྩེ་མོ་ལས། སྔགས་རྣམས་ཀུན་གྱི་མཚན་ཉིད་ནི། །སངས་རྒྱས་ཀུན་གྱི་ཐུགས་ཡིན་ཏེ། །ཆོས་ཀྱི་སྙིང་པོ་སྒྲུབ་བྱེད་པས། །ཆོས་ཀྱི་དབྱིངས་དང་ཡང་དག་ལྡན། །ཞེས་གསུང་ཤིང། །སྔགས་ཆོག་ཀུན་གྱི་ནང་ནས་ཀྱང་ལམ་ཟབ་མོ་བླ་མ་སྒྲུབ་པ་ནི་གཞན་ལས་ཁྱད་པར་དུ་འཕགས་ཏེ། ཀུན་ཏུ་ཁ་སྦྱོར་གྱི་རྒྱུད་ལས། ཡེ་ཤེས་ཀུན་སེམས་ཞེས་བྱ་བའི། །རྒྱལ་བ་ཀུན་གྱི་སློབ་དཔོན་མཆོག །དངོས་གྲུབ་སྣ་ཚོགས་སྟེར་བས་ན༑ ༑བློ་དང་ལྡན་པས་རྟག་མཆོད་བྱ། །གང་ཕྱིར་ཕྱོགས་བཅུའི་སངས་རྒྱས་དང༌། །བྱང་ཆུབ་སེམས་མཆོད་བསོད་ནམས་ལས། །བླ་མའི་བ་སྤུའི་ཁུང་གཅིག་མཆོག །དེ་ཕྱིར་སློབ་དཔོན་མཆོད་བྱེད་པ། །སངས་རྒྱས་བྱང་ཆུབ་སེམས་དཔས་གཟིགས། །ཞེས་དང༌། དགོངས་འདུས་ལས༑ བསྐལ་པ་སྟོང་གི་སངས་རྒྱས་པས། །བླ་མ་གཉན་པར་ཤེས་པར་བྱ། །ཅི་ཕྱིར་བསྐལ་པའི་སངས་རྒྱས་རྣམས། །བླ་མ་དག་ལ་བརྟེན་ནས་འབྱུང༌། །དེས་ན་སངས་རྒྱས་སྟོང་ཕྲག་ལས༑ ༑བསྐལ་པ་སྟོང་དུ་མཆོད་བྱས་པས། །བླ་མའི་བ་སྤུའི་ཁུང་རེ་ལ། །ཙནྡན་ཐིགས་པ་གཅིག་བྱུགས་པའི། །སྟོང་ཕྲག་ཆར་ཡང་ཕོད་པ་མིན། །ཞེས་དང༌། གསང་འདུས་ལས། དུས་གསུམ་སངས་རྒྱས་ཀུན་མཆོད་པས། །བླ་མའི་བ་སྤུའི་ཁུང་རེ་ལ། །མར་གྱི་ཐིགས་པ་གཅིག་བྱུགས་ན། །དེ་ཡི་བསོད་ནམས་ཁྱད་པར་འཕགས། །ཞེས་དང༌། འཁོར་ལོ་ཆུབ་པ་རོལ་པའི་རྒྱུད་ལས། གང་གིས་བསྐལ་པ་བྱེ་བ་རུ། །ལྷ་ཡི་སྐུ་ནི་བསྒོམས་པ་བས། །མགོན་པོ་ཀུན་གྱི་དབང་ཕྱུག་ཆེ། །བླ་མ་དྲན་པ་མཆོག་ཏུ་བཤད། །ཅེས་དང༌། ཀུན་ཏུ་བཟང་པོ་ཆེ་བ་རང་ལ་གནས་པའི་རྒྱུད་ལས། རྫོགས་པ་ཆེན་པོ་ཨ་ཏི་ལས། །བྱུང་བའི་བླ་མ་དྲིན་ལྡན་ཉིད༑ ༑སྙིང་གི་དཀྱིལ་ལམ་ལག་པའི་མཐིལ། །སྤྱི་བོའི་གཙུག་ཏུ་གང་བསྒོམས་པ། །སངས་རྒྱས་སྟོང་གི་ཡོན་ཏན་ཡང༌། །གང་ཟག་དེ་ཡིས་འཛིན་པར་འགྱུར། །ཞེས་དང༌། ཡིད་བཞིན་མཆོག་གི་རྒྱུད་ལས། གང་གིས་བླ་མ་ལྷག་པའི་ལྷ། །སྤྱི་བོའི་གཙུག་ཏུ་བསྒོམས་པ་ཡིས། །སངས་རྒྱས་དཀྱིལ་འཁོར་སྟོང་ཕྲག་ཉིད། །ལག་མཐིལ་བཞག་ནས་སྟོང་གསུམ་བསྐོར། །སྙིང་ཁར་ལན་སྟོང་བསྟི་བྱས་པས། །བརྒྱ་སྟོང་རྒྱུ་དང་ཆར་མི་ཕོད། །ཅེས་དང༌། གཞན་ལས་ཀྱང༌། མཆོད་པ་ཐམས་ཅད་ཡོངས་སྤངས་ནས། །བླ་མ་མཆོད་ལ་ཡང་དག་བརྩོན། །དེ་བརྙེས་པས་ནི་ཀུན་མཁྱེན་གྱི། །ཡེ་ཤེས་མཆོག་དེ་ཐོབ་པར་འགྱུར། །ཞེས་གསུངས་ཤིང༌། གུ་རུ་ཉིད་ཀྱི་རྡོ་རྗེའི་གསུང་ལས་ཀྱང༌། ང་སྒྲུབ་སངས་རྒྱས་ཐམས་ཅད་སྒྲུབ། །ང་འགྲུབ་སངས་རྒྱས་ཐམས་ཅད་འགྲུབ། །ང་མཐོང་སངས་རྒྱས་ཐམས་ཅད་མཐོང༌། །ང་ནི་བདེ་གཤེགས་འདུས་པ་ཡིན། །ཞེས་གུ་རུ་རིན་པོ་ཆེ་ཉིད་སྒྲུབ་ཅིང་མཆོད་པས་སངས་རྒྱས་ཐམས་ཅད་སྒྲུབ་ཅིང་མཆོད་པར་འགྱུར་བར་གསུངས་ཤིང༌། སྒྲུབ་ཐབས་ཡང་ལུགས་སྲོལ་ཀུན་གྱི་རྩེ་མོར་གྱུར་པ་འདི་ཉིད་ཡིན་ཏེ། བླ་མའི་སྒྲུབ་ཐབས་མོས་གུས་ཆོས་མང་གིས། །རང་དང་དབྱེར་མེད་སྒྲུབ་པ་འདི་ན་མཆིས། །དེ་གང་ཞེ་ན་བླ་མ་གསང་འདུས་སྐོར། །མཐར་ཐུག་ཡིན་ནོ་སྙིང་གི་དཀྱིལ་དུ་ཆོངས། །ཞེས་དང༌། སྒྲུབ་ཐབས་གང་བྱེད་བསྐྱེད་རིམ་གྱི། །བཅའ་གཞི་བཤམས་པའི་དུས་སུ་ཡང༌། །ང་ཉིད་ཐེ་ཚོམ་མེད་པར་འབྱོན། །ཞེས་དང༌། ཤ་མེད་འོད་ཀྱི་གཟུགས་ཅན་ནི། །པདྨ་འབྱུང་གནས་སྐུ་རུ་སྒོམ། །དེ་དུས་ཆེ་བའི་ང་རྒྱལ་སྐྱེད། །སྲོག་གི་སྙིང་པོ་ཐོད་ཕྲེང་རྩལ། །བྲག་ཁ་དག་ནས་ཆུ་འབབ་བཞིན། །དྲག་པོ་བར་མཚམས་མེད་པར་སྒྲོངས། །ང་ཉིད་རང་དབང་མེད་པར་འབྱོན། །ཨོ་རྒྱན་པདྨ་ང་ཉིད་ལ། །བློ་ནི་ཡང་ཡང་གཏད་པར་བྱ། །ཞེས་སོགས་རྗེས་སུ་གདམས་པར་མཛད་པ་ལྟར་ཡིན་པས། འདི་ལྟ་བུའི་སྒྲུབ་པ་ཟབ་མོ་ལ་འབྲེལ་བ་ཐོབ་པ་ནི་མི་ལུས་དོན་དང་ལྡན་ཞིང་མཐར་ཐུག་པདྨ་འོད་ཀྱི་ཞིང་ཁམས་སུ་རིག་འཛིན་རྒྱ་མཚོའི་གྲལ་དུ་ངེས་པར་དབུགས་འབྱིན་པ་ལགས་ན་ཀུན་གྱིས་དགའ་བ་དང་སྤྲོ་བ་ཚད་མེད་པའི་ངང་ནས་བརྩོན་པ་ལྟ་བུ་བཞེས་པར་གསོལ་བ་འདེབས་པ་ལགས།
འདི་ཡང་རྣམ་དཔྱོད་ཡངས་པའི་རྡོ་རྗེའི་མཆེད་ཀྱིས་བསྐུལ་ངོར་བི་ཛ་ཡས་གང་དྲན་ཤར་མར་བྲིས་པ་དགེ། །།
༄༅། །ལམ་ཟབ་བླ་མའི་རྣལ་འབྱོར་གྱི་སྐོར་བྱིན་རླབས་རྒྱ་མཚོའི་སྤྲིན་ཆེན་ཞེས་བྱ་བ་བཞུགས་སོ། །
ན་མོ་གུ་རུ་དེ་ཝ་ཌཱ་ཀི་ཡེ། སྐྱབས་ཀུན་འདུས་དཔལ་ལྡན་བླ་མ་ལ། །བདག་སྒོ་གསུམ་གུས་པས་སྐྱབས་མཆི་ཞིང༌། །མ་འགྲོ་ཀུན་སངས་རྒྱས་ལ་འགོད་ཕྱིར། །ལམ་ཟབ་མོ་བླ་མའི་རྣལ་འབྱོར་བསྒོམ། །རང་མདུན་མཁར་འཇའ་ཟེར་ཐིག་ལེའི་ཀློང༌། །གདན་ཉི་ཟླ་པདྨ་བརྩེགས་པའི་སྟེང༌། །རང་དྲིན་ཐོབ་རྩ་བའི་བླ་མ་དང༌། །དོན་དབྱེར་མེད་ཨོ་རྒྱན་རྡོ་རྗེ་འཆང༌། །དཔལ་རྡོ་རྗེ་སེམས་དཔའི་ཆ་ལུགས་ཅན། །སྐུ་མཐིང་གསལ་མཚན་དཔེའི་ལང་ཚོ་རྒྱས། །ཕྱག་བདེ་སྟོང་རྡོར་དྲིལ་ཡུམ་ལ་འཁྱུད། །ཞབས་སྲིད་ཞི་མཉམ་སྦྱོར་སྐྱིལ་ཀྲུང་བཞུགས། །ཡུམ་ཡེ་ཤེས་མཁའ་འགྲོ་མཚོ་རྒྱལ་མ། །སྐུ་དམར་གསལ་གྲི་ཐོད་འཛིན་པས་འཁྲིལ། །རྒྱན་རིན་ཆེན་རུས་རྒྱན་ཅོད་པཎ་མཛེས། །སྐུའི་གནས་བཞིར་འཁོར་ལོ་པདྨ་དང༌། །རྡོ་རྗེ་དང་རྒྱ་གྲམ་ལྟེ་བ་རུ། །ཨོཾ་དཀར་དང་ཨཱཿདམར་ཧཱུྃ་མཐིང་ཀ །ཧྲཱིཿམ་དམར་འོད་ཟེར་འབར་བར་བསྒོམ། །ཕྱིའི་མཐའ་བསྐོར་དགོངས་བརྡ་སྙན་བརྒྱུད་ཀྱི། །དཔལ་རིག་འཛིན་རྩ་བརྒྱུད་བླ་མ་དང༌། །དོན་རྒྱུད་སྡེ་བཞི་དྲུག་ཡི་དམ་ལྷ། །མ་མཁའ་འགྲོ་ཆོས་སྐྱོང་སྤྲིན་ལྟར་གསལ། །ཐུགས་སྲོག་གི་འོད་དཀྱིལ་ཡེ་ཤེས་པ། །འོག་མིན་ནས་སྤྱན་དྲངས་གཉིས་མེད་བསྟིམས། །མི་བདག་དང་མཁའ་མཉམ་འགྲོ་ཀུན་གྱིས། །ལུས་ཞིང་རྡུལ་སྤྲུལ་ནས་གུས་ཕྱག་འཚལ། །ལུས་ལོངས་སྤྱོད་ཀུན་བཟང་མཆོད་སྤྲིན་འབུལ། །སྐྱེ་ཚེ་རབས་བསགས་པའི་སྡིག་ལྟུང་བཤགས། །རྣམ་དཀར་གྱི་ཚོགས་ལ་ཡི་རང་འབུལ། །ངེས་གསང་གི་ཆོས་འཁོར་བསྐོར་བར་བསྐུལ། །གཟུགས་སྐུ་ཡི་བཀོད་པ་གཡོ་མེད་གསོལ། །དགེ་ཚོགས་རྣམས་འགྲོ་བའི་རྒྱུད་ལ་བསྔོ། །རྗེ་སྐུ་ལྔ་ལྷུན་གྲུབ་རྡོ་རྗེ་ཅན། །དོན་སྐྱེ་འཆི་གཉིས་སྤངས་འཕོ་ཆེན་སྐུ། །མ་འགྲོ་ཀུན་སྐྱོབ་པའི་ཐུགས་རྗེ་ཅན། །དཔལ་ཨོ་རྒྱན་རྗེ་ལ་གསོལ་བ་འདེབས༑ ༑ཀྱེ་གངས་ཅན་བླ་མ་པདྨ་འབྱུང༌། །བདག་གསོལ་འདེབས་བུ་ལ་ཐུགས་རྗེས་གཟིགས༑ ༑སྙིང་རུས་པའི་གཏིང་ནས་རྗེ་ཁྱེད་དྲན། །ངག་གདུང་བའི་དབྱངས་ཀྱིས་འབོད་ལགས་ན། །ཕ་ཐུགས་རྗེ་བཏང་སྙོམས་མ་མཛད་པར། །སྔོན་ཐུགས་དམ་ཞལ་བཞེས་དགོངས་མཛོད་ལ། །བདག་སྐྱབས་མེད་པོ་ལ་ཐུགས་རྗེ་གཟིགས། །གསོལ་བཏབ་ཀྱི་འབྲས་བུ་མཆིས་པར་མཛོད། །དུས་ད་རེས་ཐོབ་པའི་དལ་འབྱོར་འདི། །དོན་ངོ་བོ་རྒྱུ་རྐྱེན་དཔེ་གྲངས་སོགས། །ཚུལ་གང་ལ་བསམས་ཀྱང་རྙེད་དཀའ་ཞིང༌། །དོན་ཆེ་བ་ཡིད་བཞིན་ནོར་ལས་ལྷག ༑སྔོན་བསོད་ནམས་བསགས་པའི་འབྲས་བུ་ཡིས། །དུས་ལན་གཅིག་རྙེད་པའི་རིན་ཆེན་འདི། །ད་དོན་མེད་ངང་དུ་མ་སོང་བར། །བློ་ཆོས་སུ་འགྲོ་བར་བྱིན་གྱིས་རློབས། །ཕྱི་ནམ་ཟླ་དུས་བཞི་འཕོ་ཞིང་འགྱུར། །ནང་དགྲ་གཉེན་བར་མ་སྐྱེ་ཞིང་འཆི། །གསང་ཕུང་ལྔའི་ཚོགས་པ་རྒུད་ཅིང་རྙིང༌། །ཚུལ་གང་ལ་བསམས་ཀྱང་སྐྱོ་བའི་རྒྱུ། །དུས་དེ་སྔོན་དོན་མེད་ལས་ལ་གཡེངས། །ད་ནམ་འཆི་ཆ་མེད་ཨ་ཙ་མ། །བློ་རྟག་འཛིན་འགོང་པོས་མི་བསླུ་བར། །ཆོས་བརྩོན་པས་སྒྲུབ་པར་བྱིན་གྱིས་རློབས། །དཔེ་དཔྱིད་དུས་ས་བོན་གང་བཏབ་པས། །སྟོན་འབྲས་བུ་དེ་དེར་སྨིན་པ་བཞིན། །ལས་དཀར་ནག་རྒྱུ་འབྲས་ཟབ་མོའི་ཚུལ། །དུས་ནམ་ཡང་མི་བསླུ་ངོ་མཚར་ཆེ། །མ་ཆགས་དང་མི་སྡང་གཏི་མུག་མེད། བློ་དེས་བསྐྱེད་ལས་ཀུན་དགེ་བ་སྟེ། །འབྲས་འཕྲལ་ཡུན་བདེ་དགེའི་དཔལ་ལ་སྦྱོར། །སེམས་ཆགས་སྡང་རྨོངས་པས་ཀུན་བསླངས་པའི། །ལས་བསགས་ཀུན་སྡིག་པའི་རང་བཞིན་ཏེ། །འབྲས་འཕྲལ་ཀུན་སྡུག་བསྔལ་བཟོད་པར་དཀའ། །ཚུལ་དེ་ལ་ཡིད་ཆེས་རབ་སྐྱེས་ནས། །སྡིག་མི་དགེའི་ལས་རྣམས་དུག་ལྟར་སྤོངས། །སྔར་བྱས་ཀྱི་ལས་ལ་གནོང་འགྱོད་བཤགས། །དགེ་བཅུ་ཡི་ཚུལ་ལ་འཇུག་པ་དང༌། ཁྱད་པར་དུ་ཐར་པ་ཆ་མཐུན་ལམ། །ཚུལ་དམ་པ་གསུམ་གྱིས་རྩིས་ཟིན་པའི༑ ༑ཆོས་རྣམ་དག་སྒྲུབ་པར་བྱིན་གྱིས་རློབས། །སྤྱིར་སྐྱེ་བཞི་བརྒྱུད་ལྔའི་འཁོར་བ་པ། །དོན་བདེ་མེད་སྡུག་བསྔལ་རང་བཞིན་ཅན། །དཔེ་འཇིགས་རུང་སྲིན་མོའི་གླིང་དང་འདྲ། །ད་ཐར་པའི་དུས་མེད་ཡ་རེ་ང༌། །དགོས་དམྱལ་བ་ཚ་གྲང་དུཿཁས་གཟིར། །ཡི་དྭགས་རྣམས་བཀྲེས་ཤིང་སྐོམ་པས་ཉམས། །དུད་འགྲོ་རྣམས་གླེན་ལྐུག་བཀོལ་སྤྱོད་ཉེན། །མི་སྐྱེ་རྒ་ན་འཆིའི་ཆད་པས་གཙེས། །ལྷ་མ་ཡིན་འཐའ་རྩོད་བཅད་གཏུབ་མྱོང། །ལྷ་འཕོ་ལྟུང་སྡུག་བསྔལ་བཟོད་པར་དཀའ། །འགྲོ་སྡུག་བསྔལ་གསུམ་གྱི་འཁོར་ལོ་བསྐོར། །ང་བཟོད་ཐབས་མེད་པ་ཨ་ཙ་མ། །དུས་ད་ལྟ་མེ་སྟག་ཕོག་ཙམ་ཡང༌། །བཟོད་དཀའ་ན་བསྐལ་པར་དམྱལ་མེ་ཡིས། །བསྲེག་མཆི་ན་བདག་གིས་ཇི་ལྟར་བཟོད། །རྗེ་མཁྱེན་ནོ་བླ་མ་དཀོན་མཆོག་མཁྱེན། །བློ་སྲེད་ལེན་འཆིང་བའི་ཞགས་པ་ཡིས། །དུས་ད་བར་སྲིད་པའི་བརྩོན་རར་བཅིངས༑ ༑ད་ཞེན་པ་གཏིང་ནས་ལོག་པ་ཡིས། །ལམ་བྱང་ཆུབ་སྒྲུབ་པར་བྱིན་གྱིས་རློབས། །གནས་འཇིགས་རུང་སྲིད་པའི་སྡུག་བསྔལ་ལས། །སྐྱོབ་ནུས་པ་བླ་མ་དཀོན་མཆོག་གསུམ། །སྐྱབས་དེ་ཡིས་བསླུ་བ་ནམ་ཡང་མེད། །ཚུལ་དེ་ཡིས་ཡིད་ཆེས་རབ་སྐྱེད་ནས། །རྒྱུ་དད་པ་བརྟན་པོས་སྐྱབས་འགྲོ་ཞིང༌། །དགག་སྒྲུབ་དང་ཆ་མཐུན་བསླབ་བྱ་རྣམས། །ཚུལ་བཞིན་དུ་ཉམས་མེད་སྲུང་བ་ཡིས། །གནས་འཇིགས་པ་གསུམ་གྱི་གཡང་ས་ལས། །དུས་ད་ལྟ་སྐྱོབས་པར་བྱིན་གྱིས་རློབས། །ཆོས་ཐེག་པ་ཆེན་པོ་ལམ་གྱི་བཅུད། །དཔལ་རྒྱལ་བ་སྲས་བཅས་འབྱུང་བའི་དབྱིངས། །ཚུལ་ཡོན་ཏན་བསམ་མི་ཁྱབ་པའི་གཏེར། །མ་འགྲོ་ཀུན་སྲིད་ལས་སྒྲོལ་བའི་ཕྱིར། །དོན་རྫོགས་པའི་བྱང་ཆུབ་ཐོབ་འདོད་བློས། །སྲོལ་གཉིས་དང་ལྡན་པའི་བྱང་ཆུབ་སེམས། །རྒྱུ་འབྲས་བུར་དམ་བཅའ་སྨོན་འཇུག་ཚུལ། །དུས་འདི་ནས་བྱང་ཆུབ་སྙིང་པོའི་བར། །འཆི་སྲོག་ལ་བབས་ཀྱང་མི་འདོར་ཞིང༌། །ལས་ཆོས་སྤོང་སྒྲིབ་པས་མི་བརྗེད་དང༌༑ ༑གྲོགས་ངན་པའི་རྐྱེན་གྱིས་མི་བསྒྱུར་བར། །རྒྱུ་ཚད་མེད་བཞི་ལ་བློ་སྦྱོང་ངོས། །ལམ་ཕ་རོལ་ཕྱིན་པའི་ཉམས་ལེན་ལ། །ཚུལ་བཞིན་དུ་སློབ་པར་བྱིན་གྱིས་རློབས། །ཐབས་ཁྱད་འཕགས་གསང་སྔགས་རྡོ་རྗེའི་ཐེག །དབང་རྣོན་རྣམས་ཚེ་འདིར་གྲོལ་བྱེད་པའི། །སྨིན་གྲོལ་གྱི་གདམས་པ་སྩོལ་མཁས་པ། །དྲིན་འཁོར་མཐའ་བྲལ་བའི་བླ་མ་རྗེ། །སྐྱབས་ཀུན་གྱི་ངོ་བོ་ཤེས་པའི་བློས། །ཡིད་ཁྱེད་ཤེས་མོས་པའི་དད་པ་དང༌། །དབང་བཞི་ཡི་དམ་ཚིག་བསྲུང་མཚམས་རྣམས། །དུས་ནམ་ཡང་ཉམས་མེད་བྱིན་གྱིས་རློབས། །གཞི་རང་རིག་བདེ་གཤེགས་སྙིང་པོའི་ཁམས། །ཀ་དག་དང་ལྷུན་གྲུབ་ཟུང་འབྲེལ་བ། །དོན་སྐུ་གསུམ་གྱི་ངོ་བོར་ཡེ་གནས་ཀྱང༌། །དུས་ད་བར་མ་རིག་འཁྲུལ་པས་སྒྲིབ། །མེད་བཞིན་དུ་སྲིད་པའི་འཁོར་ལོར་འཁྱམས། །རྨི་ལམ་བཞིན་བདེ་སྡུག་སྣ་ཚོགས་མྱོང༌། །ད་ཆོས་རྗེ་བླ་མའི་བྱིན་རླབས་ཀྱིས༑ ༑དབང་བཞི་ཡི་ཡེ་ཤེས་ཚང་སྤྲུགས་བསྐུར། །ལས་ཉོན་མོངས་གཟུང་འཛིན་སྒྲིབ་པ་སོལ༑ ༑ལམ་རིམ་གཉིས་ཟབ་མོ་སྒོམ་ལ་དབང༌། །འབྲས་སྐུ་བཞི་མངོན་བྱེད་བྱིན་གྱིས་རློབས༑ ༑གཞིའི་སྦྱང་བྱ་ལུས་ཀྱི་སྒྲིབ་པ་རྣམས། །ལམ་སྦྱོང་བྱེད་བསྐྱེད་རིམ་རྣལ་འབྱོར་གྱིས༑ ༑འབྲས་སྤྲུལ་སྐུའི་ཡེ་ཤེས་མངོན་བྱེད་པར། །ཕ་སྤྲུལ་པའི་སྐུ་ཡིས་བྱིན་གྱིས་རློབས། །གཞིའི་སྦྱང་བྱ་ངག་གི་སྒྲིབ་པ་རྣམས། །ལམ་སྦྱོང་བྱེད་རླུང་སྦྱོར་རྡོར་བཟླས་ཀྱིས། །འབྲས་ལོངས་སྐུའི་ཡེ་ཤེས་མངོན་བྱེད་པར། །ཕ་ལོངས་སྤྱོད་རྫོགས་སྐུས་བྱིན་གྱིས་རློབས། །གཞིའི་སྦྱང་བྱ་སེམས་ཀྱི་སྒྲིབ་པ་རྣམས། །ལམ་སྦྱོང་བྱེད་ཐིག་ལེའི་རྣལ་འབྱོར་གྱིས། །འབྲས་ཆོས་སྐུའི་ཡེ་ཤེས་མངོན་བྱེད་པར། །ཕ་ཆོས་ཀྱི་སྐུ་ཡིས་བྱིན་གྱིས་རློབས། །གཞིའི་སྦྱང་བྱ་ཤེས་བྱའི་སྒྲིབ་པ་རྣམས། །ལམ་སྦྱོང་བྱེད་ཁྲེགས་ཆོད་ཐོད་རྒལ་གྱིས། །འབྲས་ངོ་བོ་ཉིད་སྐུ་མངོན་བྱེད་པར། །ཕ་ངོ་བོ་ཉིད་སྐུས་{སྐུའི}བྱིན་གྱིས་རློབས། །རྗེ་དྲན་ནོ་དྲིན་ཆེན་བླ་མ་དྲན། །མི་བདག་ལ་རེ་ས་གཞན་ན་མེད། །དུས་ད་ལྟ་དབང་བསྐུར་བྱིན་རློབས་ལ། །མཆོག་ཐུན་མོང་དངོས་གྲུབ་སྩལ་དུ་གསོལ། །ཚུལ་དེ་ལྟར་མོས་གུས་གདུངས་དབྱངས་ཀྱིས། །སྙིང་རུས་པའི་གཏིང་ནས་གསོལ་བ་འདེབས། །ངག་སྙིང་པོ་བཛྲ་གུ་རུ་བགྲངས། །ལས་གང་འདོད་དམིགས་པའི་འཕྲོ་འདུ་བྱ། །མཐར་འཁོར་གྱི་རྩ་གསུམ་དཀྱིལ་འཁོར་སྤྲིན། །འཇའ་ཟེར་ལྔའི་རྣམ་པས་འོད་དུ་ཞུ། །དབུས་རིགས་བདག་བླ་མའི་སྐུ་ལ་ཐིམ། །སྐུ་མཚན་དཔེའི་གཟི་བྱིན་ཡ་ལ་ལ། །གསུང་ཨ་ཧཾ་བདེ་སྐད་འུ་རུ་རུ། །ཐུགས་མཁྱེན་བརྩེའི་ཡེ་ཤེས་ཏ་ལ་ལ། །བདག་གསོལ་འདེབས་བུ་ལ་བྱིན་གྱིས་རློབས། །རྗེ་ཡབ་ཡུམ་སྐུ་ཡི་གནས་བཞི་ནས། །འཇའ་འོད་ཟེར་ཡིག་འབྲུ་ལྔ་ལྡན་འཕྲོས། །མི་བདག་གི་ལུས་ཀྱི་གནས་བཞིར་ཐིམ། །དོན་དབང་བཞི་ཐོབ་ཅིང་སྒྲིབ་བཞི་སྦྱོངས། །ལམ་བསྐྱེད་རླུང་ཐིག་རྫོགས་སྒོམ་ལ་དབང༌། །འབྲས་སྐུ་བཞི་ཐོབ་པའི་རྟེན་འབྲེལ་སྒྲིགས། །མཐར་བླ་མ་འོད་ཞུ་རང་ལ་ཐིམ། །རང་རིག་པ་བླ་མའི་ངོ་བོར་ཤར། །ཆོས་བློ་འདས་རྫོགས་ཆེན་དགོངས་པ་སྐྱོངས། །ད་ཚུར་ལྟོས་རང་གི་སེམས་ལ་ལྟོས། །སེམས་བྱུང་ཁུངས་གནས་མལ་འགྲོ་ས་དང༌། །གཟུགས་ཁ་དོག་དངོས་པོ་ཅིར་འདུག་ལྟོས། །བལྟ་བྱ་དང་རྟོག་བྱེད་གཉིས་ཀར་རྟོག །ཚུལ་གང་ཡང་མ་གྲུབ་ཅིར་ཡང་འཆར༑ ༑བློ་དཔྱད་པས་མི་མཚོན་གཉུག་མའི་གཤིས། དོན་སྐྱེ་འགག་གནས་གསུམ་བྲལ་བའི་ངང༌། །ངག་བརྗོད་དུ་མེད་ཀྱང་མྱོང་དུ་ཡོད། །དཔེ་ལྐུག་པས་བུུ་རམ་ཟོས་པ་བཞིན། །དོན་མཐོང་མེད་ཚུལ་གྱིས་མཐོང་བ་ན། །རང་བབས་ཀྱི་ངང་དུ་ལྟོད་དེ་ཞོག །འཛིན་མེད་ཀྱི་ངང་དུ་ཁྲོལ་ལེར་ཞོག །དགག་སྒྲུབ་དང་བྲལ་བར་ཤིགས་སེ་ཞོག །གཏད་མེད་ཀྱི་ངང་དུ་ཧར་རེ་ཉོལ། །ཕྱི་སྣང་བ་སྣ་ཚོགས་མཐོང་ཙ་ན། །སྣང་ཡུལ་ལ་མ་ཞེན་སྣང་མཁན་ལྟོས། །གཟུགས་སྣང་སྟོང་ལྷ་སྐུའི་ཕྱག་རྒྱར་འཆར། །བུམ་དབང་གི་ལམ་ཁྱེར་འདི་ལ་འདུ། །སྙན་མི་སྙན་གྱི་སྒྲ་སྐད་ཐོས་ཙ་ན། །སྒྲ་ཡུལ་རྗེས་མ་འབྲངས་ཐོས་མཁན་ལྟོས། །སྒྲ་གྲགས་སྟོང་སྙིང་པོ་སྔགས་ཀྱི་དབྱངས། །གསང་དབང་གི་ལམ་ཁྱེར་འདི་ལ་འདུ། །སེམས་འདུ་འཕྲོའི་རྟོགས་ཚོགས་ཅི་ཤར་ཡང༌། །སེམས་ཤར་རྗེས་མ་གཅོད་ཤར་མཁན་ལྟོས། །སེམས་གང་ཤར་ཕྱག་རྒྱ་ཆེན་པོའི་ངང༌། །ཤེར་དབང་གི་ཉམས་ལེན་འདི་ལ་འདུ། །སེམས་གནས་འགྱུ་སྣ་ཚོགས་འཁྲུལ་པའི་གཞི། །དེ་བལྟས་པས་ཆོས་ཉིད་དོན་ལ་རིང༌། །ནང་རིག་མཁན་སོ་མའི་ངང་ལ་ཞོག །དོན་བློ་བྲལ་གྱི་ཡེ་ཤེས་འཆར་ཏེ་མཆི། །ཕྱི་ཐ་སྙད་ཚིག་ལ་འཛད་པ་མེད༑ ༑དོན་བློ་བྲལ་དགོངས་པ་མ་རྟོགས་ན། །ཚིག་ཇི་ལྟར་བཤད་ཀྱང་སྙིང་པོ་མེད། །ཡིད་དཔྱོད་ཀྱི་ལྟ་བས་འཚང་མི་རྒྱ། །ལྟ་བ་དེ་བློ་དང་བྲལ་བར་མཛོད། །སྒོམ་སེམས་འཛིན་མཐའ་ལ་ཐུག་པ་མེད། །ད་ཅོག་བཞག་ངང་དུ་མ་བསྡད་ན། །བློ་སྤྲ་སྤྲོ་མང་པོ་འཆིང་བའི་རྒྱུ༑ ༑ཡིན་སྙམ་གྱི་སྒོམ་གྱིས་བསླུ་ཉན་གདའ། །དོན་དབྱིངས་རིག་གཉིས་དང་མ་འབྲལ་ན༑ ༑ཆོས་ཉིད་ཀྱི་ཀློང་ནས་འདའ་ས་མེད། །ཀུན་བཟང་གི་དངོས་པའི་ཀློང་རེ་ཡངས། །གཏད་མེད་ཀྱི་ཤེས་པ་རྒྱ་རེ་ཆེ། །རྫོགས་ཆེན་གྱི་རྣལ་འབྱོར་གུ་རེ་ཡངས། །རྒྱ་གྲོལ་གྱི་སྐྱེས་བུ་བློ་རེ་བདེ། །སྒོམ་འཛིན་ཞེན་དང་ཕྲོལ་ལ་ལྟོད་དེ་ཞོག །ཉམས་སྣ་ཚོགས་ཀྱི་ཕྲེང་བ་འཛད་དུས་མེད། །རང་གྲོལ་གྱི་གནད་དང་མི་ལྡན་ན། །ཚུལ་ཇི་ལྟར་ཤར་ཡང་འཆིང་བའི་རྒྱུ། །བཅོས་མ་ཡི་སྤྱོད་པས་འཆིང་ཉན་གདའ། །བཟང་རྟོག་གི་ཉམས་ལ་ཕཊ་ཀྱིས་རྒྱོབས། །ངན་རྟོག་རྣམས་རང་གྲོལ་ལམ་དུ་ཁྱེར། །དཔེ་སྦྲུལ་མདུད་རང་གིས་འགྲོལ་བ་བཞིན། །གཞན་གཉེན་པོ་མི་དགོས་ངོ་མཚར་ཆེ། །ཀ་དག་གི་གཏན་སྲིད་འཛིན་རེ་རན། །གང་ཤར་ཀུན་ཆོས་སྐུའི་རོལ་རྩལ་ལགས། །འདི་ཚིག་དབང་ཐོབ་པའི་ལམ་ཁྱེར་ཡིན། །ཉིན་མོ་རུ་སྣང་བ་རྒྱ་ཡིས་ཐོབ། །མཚན་མོ་རུ་འོད་གསལ་སྦུབས་འཇུག་བསྒོམ། །བདེ་སྡུག་དང་རྐྱེན་ངན་ལམ་དུ་ཁྱེར། །འཆི་ཁ་རུ་ཆོས་སྐུའི་ངང་དུ་འཕོ། །བར་དོ་རུ་འོད་གསལ་མ་བུ་འཕྲད། །གྲོལ་གཞི་ཡི་ཀློང་དུ་མྱ་ངན་འདའ། །འདི་ཟབ་རྒྱས་གདམས་པའི་ཉིང་ཁུ་ཡིན། །ཚུལ་དེ་ལྟར་ཉམས་སུ་ལེན་ནུས་ན། །རྟེན་མི་ལུས་ཐོབ་པ་དོན་ལྡན་ཉིད། །ཚིག་དེ་སྐད་པདྨ་བི་ཛ་ཡས༑ ༑ལུས་བསྐྱེད་པའི་དྲིན་ལྡན་པྲཛྙཱའི་ངོར། །ཚིག་ཉུང་གསལ་གོ་བདེའི་ཚུལ་གྱིས་གདམས༑ ༑དགེ་དེ་ཡིས་མཐའ་ཡས་སྐྱེ་དགུ་ཀུན། །མགོན་དགེ་བའི་བཤེས་ཀྱི་རྗེས་བཟུང་ཞིང༌༑ ༑ཆོས་ཐེག་མཆོག་སྙིང་པོའི་གསེང་ལམ་ནས། །ཀུན་བཟང་གི་དགོངས་པ་མངོན་བྱེད་ཤོག །
༄༅། །ན་མོ་གུ་རུ། གནས་མཐའ་མེད་འཁོར་བའི་འཇིག་རྟེན་ན། །སྡུག་བསྔལ་དང་འཇིགས་ཚོགས་བསམ་མི་ཁྱབ། །དེ་བསམ་བཞིན་སྙིང་རླུང་ལྡང་ལ་ཉེ། །ཚུལ་དེ་ལས་སྐྱོབ་ནུས་དཀོན་མཆོག་གསུམ། །དོན་དེ་ཕྱིར་སྙིང་ནས་སྐྱབས་སུ་མཆི། །དུས་ཐོག་མེད་འཁོར་བར་ཡུན་རེ་རིང༌། །ལུས་མ་བླངས་བྱ་བ་གཅིག་ཀྱང་མེད། །དོན་དེ་ཕྱིར་འགྲོ་ཀུན་ཕ་མ་དངོས། །ཁོང་སྟོང་ཉིད་སྙིང་རྗེས་སྒྲོལ་བའི་ཕྱིར། །ལམ་ཟབ་མོ་བླ་མའི་རྣལ་འབྱོར་བསྒོམ། །རང་ཐ་མལ་གནས་པའི་སྤྱི་བོའི་གཙུག །གདན་སེང་ཁྲི་པདྨ་ཉི་ཟླའི་སྟེང༌། །རང་དྲིན་ཐོབ་རྩ་བའི་བླ་མ་དེ། །སྐུ་ཐ་མལ་མ་ཡིན་དྭངས་མའི་ལུས། །དཔལ་བཞད་པ་རྡོ་རྗེ་རིན་པོ་ཆེ། །སྐུ་སྔོ་སངས་རས་དཀར་བླ་གོས་ཅན། །ཕྱག་གཡོན་པ་བདེ་སྟོང་ཐོད་ཞལ་འཛིན། །གཡས་སོར་མོ་ཞལ་འགྲམ་ལོགས་སུ་སྦྱར། །སྐུ་མཚན་དཔེའི་གཟི་མདངས་ཡ་ལ་ལ། །གསུང་གང་འདུལ་ཆོས་དབྱངས་འུ་རུ་རུ། །ཐུགས་བདེ་སྟོང་མཁྱེན་བརྩེའི་ཡེ་ཤེས་རྒྱས། །བདག་མོས་པའི་བུ་ལ་ཐུགས་རྗེས་གཟིགས། །རྗེ་དྲན་ནོ་དྲིན་ཆེན་བླ་མ་དྲན། །བདག་གསོལ་འདེབས་ཀྱི་བུ་ལ་ཐུགས་རྗེས་གཟིགས། །མི་བདག་ལ་རེ་ས་ཁྱེད་ལས་མེད། །རྗེ་ཁྱེད་ཀྱི་ཐུགས་རྗེས་བཟུང་དུ་གསོལ། །ཕྱི་སྣང་བའི་ཡུལ་ལ་ཕར་བལྟས་པས། །དོན་མི་རྟག་སྒྱུ་མའི་གྲོང་ཁྱེར་འདྲ༑ ༑མི་སྐྱེས་པ་འདི་ཚོའི་འཆི་ལུགས་ལ། །རང་སྒྱུ་མའི་ལུས་འདིས་བསླུ་བསླུ་འདྲ། །སྤྲང་གློ་བུར་ཤི་ན་ཅི་ཙུག་བྱེད། །འདི་བསམ་ཞིང་སྐྱོ་བ་གཏིང་ནས་སྐྱེས། །ཕ་ཐུགས་རྗེས་གཟིགས་ཤིག་དྲིན་ཆེན་རྗེ། །སྒོས་༼དགོས༽འདུས་པ་འདི་ཚོའི་འབྲལ་ལུགས་ལ། །གཉེན་མཛའ་གྲོགས་འདིས་ཀྱང་བསླུ་བསླུ་འདྲ། །སྤྲང་གཏན་གྱི་གྲོགས་པོ་གང་དུ་འཚོལ། །འདི་བསམ་ཞིང་༴ ཕ་ཐུགས་རྗེས༴ ནོར་བསགས་པ་འདི་ཚོའི་འཛད་ལུགས་ལ། །ཟང་ཟིང་གི་ནོར་འདི་བསླུ་བསླུ་འདྲ། །སྤྲང་གཏན་གྱི་ནོར་སྐལ་གང་དུ་བཙལ། །འདི་བསམ་ཞིང་༴ ཕ་ཐུག་རྗེས༴སྔོན་བརྩེགས་པ་འདི་ཚོའི་ཞིག་ལུགས་ལ། །རང་གནས་མལ་འདིས་ཀྱང་བསླུ་བསླུ་འདྲ། །སྤྲང་གཏན་གྱི་ས་མཁར་གང་དུ་འཛིན། །འདི་བསམ་ཞིང་༴ ཕ་ཐུགས་རྗེས༴ ཁོང་མཐོན་པོའི་ཐ་མ་ལྷུང་ལུགས་ལ། །སྟོབས་ཁེ་གྲགས་འདིས་ཀྱང་བསླུ་བསླུ་འདྲ། །ད་སྤྲང་བའི་འདུན་མ་གང་དུ་འཆའ། །འདི་བསམ་ཞིང་༴ ཕ་ཐུགས་རྗེས༴ ནང་སྒྱུ་མའི་ལུས་ལ་ཚུར་བལྟས་པས༑ ༑ལུས་མི་རྟག་ཆུ་ཡི་ལྦུ་བ་འདྲ། །དབུགས་མི་རྟག་སྟོན་ཀའི་ན་བུན་བཞིན། །ཚེ་ངེས་མེད་རླུང་གསེབ་མར་མེ་དངོས། །འདི་བསམ་ཞིང་༴ ཕ་ཐུགས་རྗེས༴ གཞོན་སོ་དཀར་གྱི་སྣང་བ་ཡུད་ཀྱིས་ཐལ། །རྒས་འཇིགས་གཟུགས་གཤིན་རྗེའི་ཕོ་ཉས་ཟིན། །ལུས་སྒྱུ་མའི་གཡར་ཁང་འཇིག་ལ་ཉེ། །འདི་བསམ་ཞིང་༴ ཕ་ཐུགས་རྗེས༴ ཚུར་རང་གི་སེམས་ལ་ནན་བརྟགས་པས། །རྒྱུད་མ་དུལ་ནགས་མཐའི་མི་རྒོད་འདྲ། །ཆོས་ཐོས་པ་ཡོད་དེ་ཉམས་ལེན་མེད། །ཚིག་ཁ་བཤད་ཤེས་ཀྱང་ལག་ལེན་དཀོན། །དོན་རང་རྒྱུད་མ་དུལ་སུ་བས་ལོད༑ ༑འདི་བསམ་ཞིང་༴ ཕ་ཐུགས་རྗེས༴ ཚེ་གང་དུ་དགྲ་བཏུལ་གཉེན་བསྐྱངས་ཀྱང༌། །དགྲ་ཐུལ་དང་གཉེན་ལ་འཁྱོང་དུས་ཅི། །ལས་ཅི་བྱས་རང་ཐོག་ས་སྤུངས་དངོས། །འདི་བསམ་ཞིང་༴ ཕ་ཐུགས་རྗེས༴ མགོན་ཐུབ་པའི་བསྟན་སྒོར་ཞུགས་རློམ་ཡང༌། །ངེས་འབྱུང་དང་ཕན་སེམས་དག་སྣང་བྲལ། །སྡོམ་གསུམ་ཡང་མིང་སྐམ་ཙམ་དུ་ལུས། །འདི་བསམ་ཞིང་༴ཕ་ཐུགས་རྗེས༴ རྒྱུད་དྲན་པ་དང་ཤེས་བཞིན་ཉམས་པའི་རྒྱུས། །སྡིག་ལྟུང་དང་ཉེས་བྱས་ཆར་བཞིན་བབས། །བཤགས་སྡོམ་དང་གཉེན་པོའི་དགེ་སྦྱོར་དབེན། །འདི་བསམ་ཞིང་༴ཕ་ཐུགས་རྗེས༴ དོན་འཆི་བ་སྐད་ཅིག་མ་དྲན་རྒྱུས། །ཅི་བྱེད་ཀུན་ཚེ་འདིའི་ལག་ཆར་སོང༌། །དུས་དོ་ནུབ་འཆི་ན་ཅི་ཚུག་བྱེད། །འདི་བསམ་ཞིང་༴ ཕ་ཐུགས་རྗེས༴ སྤྱིར་གནད་གཅོད་ཀྱི་སྡུག་བསྔལ་བཟོད་གླགས་མེད། །སྒོས་{དགོས}བར་དོའི་ཡུལ་ན་འཇིགས་པ་ཆེ། །ཡང་དགོས་སུ་འཁོར་བའི་སྡུལ་བསྔལ་ཚད་བཟུང་བྲལ། །འདི་བསམ་ཞིང་༴ ཕ་ཐུགས་རྗེས༴ དུས་ལན་གཅིག་རྙེད་པའི་དལ་འབྱོར་འདི། །དོན་མེད་དུ་གཏོང་བའི་སྙིང་རུལ་པོ། །གནས་ངན་འགྲོའི་གཅོང་རྡོ་བྱས་ཀྱིས་དོགས། །འདི་བསམ་བཞིན་སྐྱོ་བ་གཏིང་ནས་སྐྱེས། །འདི་བསམ་བཞིན་འགྱོད་པའི་མེ་ཡིས་གདུང༌། །འདི་བསམ་བཞིན་སྙིང་རྩ་དབང་མེད་འདར། །ཕ་ཐུགས་རྗེས་གཟིགས་ཤིག་དྲིན་ཆེན་རྗེ། །ཚེ་འདིར་སྣང་ཞེན་པ་ཆོད་པ་དང༌། །ལས་ཅི་བྱེད་གཞན་དོན་འགྱུར་བ་རུ། །ཕ་ཐུགས་རྗེ་ཅན་གྱིས་བྱིན་གྱིས་རློབས། །སེམས་རང་ངོ་སྤྲོད་ཅིག་རས་པ་རྗེ། །ཚིག་དེ་སྐད་སྙིང་ནས་གསོལ་བཏབ་རྒྱུས། །ཕ་བླ་མ་རྗེ་བཙུན་སྤྲུལ་པའི་སྐུས། །ཐུགས་དགྱེས་པའི་ཉམས་འགྱུར་དང་བཅས་ཏེ། །གསུང་གྲགས་སྟོང་མགུར་དབྱངས་འདི་ལྟར་སྒྲོགས། །ཀྱེ་ལེགས་པར་གསོན་དང་དད་པ་ཅན། །ངག་ལྷང་ལྷང་འབོད་པའི་གདུང་ཡུས་ཅན། །སྙན་ལྷན་ནེར་གཏོད་དང་ཕ་ཡི་བུ། །དོན་སེམས་ལ་སྐོར་དང་སྐལ་བ་ཅན། །ནང་རང་རྒྱུད་ཆོས་ཀྱིས་མ་ཐུལ་ན། །ཚིག་གོ་བ་ཡོད་པས་ཅི་ལ་ཕན། །ཞེ་གཏིང་ནས་ངེས་འབྱུང་མ་སྐྱེས་ན། །གཏམ་སྨྲ་བ་མང་པོས་སུ་ལ་ཅི། །སེམས་མོས་གུས་སྙིང་ལ་མ་ཤར་ན། །ངག་འོ་དོད་བོས་པས་ཅི་ལ་ཕན། །ཆོས་རང་གི་སེམས་དང་མ་འདྲེས་ན། །མིང་ཆོས་པར་བཏགས་ཀྱང་དགོས་པ་ཆུང༌། །དོན་དེ་ཕྱིར་རང་གི་སེམས་ལ་སྐོར། །མགོན་མཚུངས་མེད་རྫོགས་པའི་སངས་རྒྱས་དེས། །ཆོས་ཐམས་ཅད་མི་རྟག་ཉིད་དུ་གསུངས། །འདི་གདམས་ངག་ཡིན་ཀྱང་གོ་མཁན་དཀོན། །ཚིག་ཁ་ལ་ཁྱེར་ཀྱང་བསམ་མཁན་མེད། །དོན་བསམས་ཀྱང་རྒྱུད་ལ་འབྱོར་པ་དཀོན། །དེ་དཀོན་པས་ཅི་བསམ་ཕྱིན་ཅི་ལོག །ལས་ཅི་བྱེད་ཚེ་འདིའི་ལག་ཆར་ཤོར། །ཆོས་བྱེད་སྙམ་ངང་དུ་མི་ཚེ་ཟད། །ཚུལ་གང་ལྟར་བསམས་ཀྱང་ཡི་མུག་རྒྱུ། །མིང་ཇི་ལྟར་བཏགས་ཀྱང་ཐ་མལ་པ། །འདི་འཆི་བ་སྙིང་ནས་མ་དྲན་སྐྱོན། །དོན་དེ་ཕྱིར་མི་རྟག་སྐྱོ་ཤས་བསྐྱེད། །ལམ་ཟབ་མོ་བླ་མའི་གདམས་ངག་གིས། །རྒྱུ་ཀུན་འབྱུང་ས་བོན་མ་བཅོམ་ན། །འབྲས་འཁོར་བའི་སྐྱེ་རྒྱུན་མི་ཆད་པས། །འགོག་ཞི་བའི་བདེ་བ་ནམ་ཞིག་ཐོབ། །དོན་དེ་ཕྱིར་བླ་མའི་གདམས་ངག་སྒོམས། །སྤྱིར་ངེས་འབྱུང་རྒྱུད་ལ་མ་སྐྱེས་ན། །གཞི་ཚུལ་ཁྲིམས་བསྲུང་ཡང་ལེགས་སྨོན་ཙམ། །དེས་ཐར་པར་བགྲོད་ལ་ཕན་རྒྱུ་ཆུང༌། །དོན་དེ་ཕྱིར་བཅོས་མིན་ངེས་འབྱུང་བསྐྱེད། །བྱམས་སྙིང་རྗེ་གཏིང་ནས་མ་འབྱོངས་ན། །མིང་བྱང་སེམས་བཏགས་ཀྱང་བཟང་བརྫུ་ཡིན། །རྣམ་མཁྱེན་གྱི་འབྲས་བུ་དེ་ལ་རིང༌། །བུ་གཞན་ཕན་སྒོམས་ཤིག་སྐལ་བ་ཅན། །ཅིར་སྣང་ཀུན་བདེན་མེད་མ་ཤེས་ན༑ ༑བདེན་ཞེན་གྱི་དམིགས་པའི་འཛིན་སྟངས་འདིས། །སྲིད་རྩ་ཡི་བདག་འཛིན་མི་ཆོད་པས། །བུ་བདག་མེད་གཉིས་ལ་གོམས་འདྲིས་མཛོད། །རང་སེམས་སངས་རྒྱས་སུ་ངོ་སྤྲོད་བླ་མ་དེ། །ཆོས་མདོ་རྒྱུད་ཀུན་ནས་རྒྱལ་བར་བསྟན། །ཡོན་ཏན་ལ་བསམས་ན་ཚད་བཟུང་བྲལ། །བཀའ་དྲིན་ལ་བསམས་ན་འཁོར་ཐབས་ཅི། །སྐྱོན་མཐོང་ཀུན་རང་བློའི་དྲི་མ་ཡིན། །དཔེ་མིག་སྐྱོན་ཅན་གྱི་དུང་མཐོང་འདྲ། །བུ་མོས་གུས་མ་ལྡོག་གསོལ་བ་ཐོབ། །ཐབས་ལམ་གྱི་ཁ་ཕོ་མང་ལགས་ཀྱང༌། །ཚེ་འདི་ལ་གྲོལ་བྱེད་ཐེག་རྩེའི་གནད། །ལྷན་སྐྱེས་ཀྱི་བདེ་བ་ཆེན་པོ་དེ། །མོས་གུས་ཀྱི་ཕ་ཕོག་མ་ལགས་སམ། །སྣང་སྲིད་ཀུན་དག་མཉམ་ཆོས་སྐུའི་ཞིང༌། །སྡུག་ཀུན་འདི་བདེ་བར་མ་ཤར་ན། །མཚན་རྟོག་གི་ལྷ་སྒོམ་འཆིང་བའི་རྒྱུ། །བུ་དག་པ་རབ་འབྱམས་འཁོར་ལོར་སྦྱོངས། །ཅིར་སྣང་ཀུན་བླ་མར་མ་ཤར་ན། །གཟུང་འཛིན་གྱི་དགྲ་ལ་ཟད་མཐའ་མེད། །རེ་དོག་གི་འཕྲང་ལས་ཐར་དུས་ཅི། །ཐམས་ཅད་ཀུན་བླ་མར་ཤེས་ཙ་ན༑ ༑བྱིན་རླབས་ལ་མི་འབྱུང་གཅིག་ཀྱང་མེད། །སྣང་སྲིད་ཀུན་བླ་མའི་རོལ་པར་ཤར། །གདམས་ངག་ལ་མི་འཆར་གང་ཡང་མེད། །ཕྱི་ཡུལ་གྱི་སྣང་བ་སྣ་ཚོགས་འདི། །དོན་མ་བརྟགས་ཉམས་དགའ་བརྟགས་ན་དབེན། །ནན་བརྟགས་ན་སྐྱེ་སོགས་མཚན་མས་སྟོང༌། །གཟུགས་སྣང་སྟོང་སྒྱུ་མའི་རོལ་མོ་འདི། །དོན་བླ་མའི་སྐུ་ཡི་རྡོ་རྗེ་ཡིན། །བསྐྱེད་རིམ་གྱི་ཉམས་ལེན་འདི་ལ་འདུས། །བུམ་དབང་གི་ལམ་ཁྱེར་འདི་རང་ལགས། །སྙན་མི་སྙན་གྱི་སྒྲ་སྐད་སྣ་ཚོགས་པ། །འདི་དོན་ལ་མེད་དེ་བྲག་ཆ་འདྲ། །མིང་ཚིག་ཀུན་བརྗོད་པའི་མཐའ་ཡིས་སྟོང༌། །གྲགས་སྟོང་འདི་གསུང་གི་རྡོ་རྗེ་ཡིན། །བརྗོད་བྲལ་འདི་གཉུག་མ་ནཱ་དའི་སྒྲ། །གསལ་སྟོང་འཛིན་མེད་འདི་གསང་དབང་ལམ་ཁྱེར་ལགས། །ནང་ཡིད་ཀྱི་འགྱུ་བ་སྣ་ཚོགས་འདི༑ ༑དཔེ་དངོས་མེད་བར་སྣང་བསིར་བུ་འདྲ། །འདི་བཟུང་བས་མི་ཟིན་བཏང་ན་ཟིན། །བདེ་སྡུག་གི་མཚན་མ་རང་སར་ཞིག །ཅིར་ཤར་ཀུན་ཆོས་སྐུའི་ཡོ་ལང་ཆེ། །སེམས་དྲན་སྟོང་འདི་ཐུགས་ཀྱི་རྡོ་རྗེ་ཡིན། །སེམས་ཉིད་བདེ་སྟོང་འདི་གསང་དབང་ལམ་ཁྱེར་ལགས། །དབྱིངས་ཀ་དག་གདོད་མའི་གཤིས་ལུགས་སུ། །གཟུང་འཛིན་གྱི་སྤྲོས་པ་རང་སར་གྲོལ། །ཚིག་ཐ་སྙད་ཀྱི་བརྗོད་པས་མ་བསླེབས་པའི། །བློ་བྲལ་གྱི་རིག་པ་རྗེན་ནེ་བ། །དོན་རིག་སྟོང་འདི་ཡེ་ཤེས་རྡོ་རྗེ་ལགས། །ཚིག་དབང་གི་ངོ་ཏི་འདི་རང་ཡིན། །ལམ་ཀུན་གྱི་སྐྱེལ་སོ་འདི་ལ་ཐུག །དོན་དབང་བཞི་སེམས་ལ་མ་རྫོགས་ན། །གཞན་བསྐུར་ཐོབ་མང་པོ་སྤྲོས་པའི་རྒྱུ། །ནང་རང་སེམས་སངས་རྒྱས་སུུ་མ་ཤེས་ན། །ཚིག་ཐ་སྙད་མང་ཡང་འཆིང་བའི་གཟེབ༑ ༑དོན་བློ་བྲལ་གྱི་གཤིས་ལ་མ་ཕེབས་ན། །ཉམས་ཟ་ཟི་མང་ཡང་མགོ་སྐོར་ཡིན། །རང་སེམས་གཉུག་མ་འདི་བླ་མར་མ་རྟོགས་ན། །ཀུན་རྫོབ་ཀྱི་བླ་མ་འདུ་འབྲལ་བྱེད། །འདི་གོའམ་སྐལ་ལྡན་དད་པ་ཅན། །དེ་གོ་ན་བདག་དང་འདུ་འབྲལ་མེད། །གཉིས་བརྗོད་མེད་ངང་དུ་ཨེ་མ་ཧོ། །མདངས་འགག་མེད་ཀྱི་རོལ་པ་ཨ་ལ་ལ། །རྩལ་ཤར་གྲོལ་རྗེས་མེད་ཀྱི་ཀློང་དུ་ཨ། །དོན་སྐུ་གསུམ་དང་འདུ་འབྲལ་མེད་དོ་ཧོ། །ཚིག་དེ་སྐད་གསུངས་ནས་སྙིང་དབུས་བྱོན། །རང་གཉུག་མའི་སེམས་དང་ལྷན་ཅིག་འདྲེས། །དཔེ་ཆུ་ལ་ཆུ་བཞག་ཇི་བཞིན་དུ༑ ༑དོན་བསྒོམ་བྱ་སྒོམ་བྱེད་ཀྱི་འཛིན་རྟོག་ཞིག །ལྷན་སྐྱེས་ཀྱི་འོད་གསལ་མངོན་དུ་བྱས། །རྗེས་ཐོབ་ཏུ་ཅིར་སྣང་བླ་མར་ཤར། །དགེ་འདི་ཡིས་བདག་དང་མཁའ་མཉམ་འགྲོ། །དཔལ་བཞད་པ་རྡོ་རྗེའི་སྐུ་འགྲུབ་ནས། །དོན་གཉིས་ཀྱི་འབྲས་བུའི་གཏེར་ཁ་བཞད། །ཁམས་གསུམ་གྱི་འཁོར་བ་དོང་སྤྲུགས་ཤོག །ཚུལ་དེ་སྐད་དད་དམ་ལྡན་པ་འགས། །ཡང་ཡང་དུ་ནན་གྱིས་བསྐུལ་བའི་ངོར། །བན་ཅོལ་ཆུང་པདྨ་རྣམ་རྒྱལ་གྱིས། །འཕྲལ་གང་ཤར་མགྲིན་པའི་རྟ་ལ་བསྐྱོན། །ཐུགས་དགྱེས་པར་མཛོད་ཅིག་གྲོགས་པོ་དག །དོན་ཅི་བསམ་ཡིད་བཞིན་འགྲུབ་པར་ཤོག །
༄༅། །རིག་འཛིན་ཤྲཱི་སེདྷ་ལ་བརྟེན་པའི་བླ་མའི་རྣལ་འབྱོར་བཞུགས།
ཨཱཿ ཡེ་གྲོལ་ཀ་དག་གཉུག་མའི་མཁར། །རང་གྲོལ་གདོད་མའི་ཧེ་རུ་ཀ །ཞལ་ཕྱག་འཛིན་པ་ལས་འདས་དབྱིངས། །གང་འདུལ་ཕྱག་རྒྱར་རོལ་པའི་གར། །དཔལ་གྱི་སེང་གེ་གྲུབ་བརྒྱའི་མེས། །འོད་གསལ་ཐིག་ལེ་ཉག་གཅིག་ཞལ། །རྡོ་རྗེའི་ལྟ་སྟངས་མཁའ་ལ་བསྒྱུར། །ལྔ་ལྡན་འཇའ་འོད་ཟེར་ཕྲེང་ཀློང༌། །སྡིགས་མཛུབ་རྡོ་རྗེའི་ཐོད་ཞལ་བསྣམས། །དར་དང་རིན་ཆེན་རུས་པས་བརྒྱན། །བདེ་སྟོང་རྡོ་རྗེའི་བརྡ་གླུ་བསྒྱུར། །དྲན་པ་ཙམ་གྱིས་མཆོག་སྟེར་བའི། །སྐྱབས་ཀུན་ངོ་བོར་ལྷམ་མེར་གསལ། །ཐ་དད་ཞེན་རྟོག་འཛིན་བྲལ་བར༑ ༑རོ་མཉམ་རྟོག་པའི་དཔའ་གདེང་གིས། །རང་ངོ་ཤེས་པའི་ཕྱག་གིས་འདུད། །ཡིད་དཔྱོད་བྲལ་བའི་མཆོད་སྤྲིན་འབུལ། །འཁྲུལ་རྟོག་ཡེ་སངས་ཆེན་པོར་བཤགས། །བཏང་བཞག་བྲལ་བར་རྗེས་ཡི་རང༌། །རྒྱུད་ཆད་མེད་པའི་ཆོས་འཁོར་བསྐོར། །བློ་བྲལ་རྗེན་པར་བཞུགས་གསོལ་འདེབས། །དགེ་ཚོགས་འོད་གསལ་ཆེན་པོར་བཤགས། །རང་བྱུང་འདུས་མ་བྱས་པའི་དབྱིངས། །ཟབ་གསལ་གཉིས་མེད་བདེ་བ་ཆེ། །མཆོག་ཏུ་མི་འགྱུར་གདོད་མའི་མགོན༑ ༑མཁས་པ་ཤྲཱི་སེདྷ་ཀྱེ། །བདག་ལ་རེ་ས་གཞན་ན་མེད། །འབྲལ་མེད་ཐུགས་རྗེས་རྗེས་དགོངས་ཏེ། །དགོངས་བརྒྱུད་བྱིན་རླབས་འཕོ་བ་ཡི། །དབང་བཞི་སྐུར་ཅིག་དྲིན་ཆེན་རྗེ༑ ༑བླ་མའི་གནས་གསུམ་རྡོ་རྗེའི་ཟེར། །རང་གི་སྒོ་གསུམ་ལ་ཐིམ་པས། །དབང་བཞིས་རྒྱུད་སྨིན་སྒྲིབ་བཞི་སྦྱངས། །སྐུ་བཞིའི་ཡེ་ཤེས་མངོན་བྱེད་གྱུར། །མཐར་ནི་བླ་མ་རང་ལ་ཐིམ༑ ༑འོད་གསལ་གཉུག་མའི་ཐིག་ལེ་ཆེ། །བློ་བྲལ་ཆོས་སྐུ་རྗེན་པའི་ཞལ། །རིག་སྟོང་ཟང་ཐལ་ཀློང་དུ་ཨཱཿ། །དེ་སྐད་རྣམ་པར་རྒྱལ་བའི་སྡེས། །ཡིད་ལ་གང་ཤར་ཐོལ་བྱུང་ཕྲེང༌། །ཞིང་སྐྱོང་དགྱེས་པའི་གསོས་སུ་ཕུལ། །དགེ་བས་སྐུ་གསུམ་ཀློང་གྲོལ་ཤོག །
༈ ཚོགས་མཆོད་སྤྲོ་ན། ཨཱཿ གཟུང་འཛིན་མཚན་བྲལ་ཀ་པཱ་ལར། །ཅིར་སྣང་འདོད་ཡོན་ཚོགས་སུ་བཤམས། །ཞེན་འཛིན་བྲལ་བའི་བདུད་རྩིར་བརླབས། །རིག་སྟོང་སྐུ་གསུམ་ལྷ་ལ་འབུལ། །འཁྲུལ་རྟོག་ཡེ་གྲོལ་ཆེན་པོར་བཤགས། །གཉིས་འཛིན་དགྲ་བགེགས་དབྱིངས་སུ་སྒྲོལ། །ཀ་དག་རྒྱལ་ས་ཟིན་པར་མཛོད། །ཅེས་པའང་བི་ཛས་སོ། །
༈ ཨེ་མ་ཧོ། མཐའ་བརྒྱད་སྤྲོས་བྲལ་དབུ་མའི་གྲོང་ཁྱེར་མཆོག །སྙིང་དབུས་ཟངས་མདོག་དཔལ་རིའི་ཕོ་བྲང་ན། །རིག་སྟོང་མི་ཤིགས་ཐིག་ལེ་མཚོ་སྐྱེས་རྗེ། །ཚོགས་བརྒྱད་དག་པའི་རིག་འཛིན་ཚོམ་བུས་མཛེས། །དུས་གསུམ་གཤེགས་བཞུགས་འཕོ་འགྱུར་བགྲེས་རྒུད་བྲལ༑ ༑འོད་གསལ་རང་བཞིན་བདེ་ཀློང་གཅིག་ཏུ་འཁྱིལ། །ཐིག་ལེ་ཉག་ཅིག་འཁོར་འདས་ཀུན་གྱི་གཞི། །ཞལ་ཕྱག་འཛིན་པ་དག་པའི་དབྱིངས་ཆེན་པོར། །འཁོར་འདས་རོ་མཉམ་རྟོགས་པའི་ཕྱག་གིས་འདུད། །ཚོགས་དྲུག་རང་སར་གྲོལ་བའི་འདོད་ཡོན་སྤྲིན། །ཨ་ཧཾ་འབར་འཛག་ཞུ་བདེ་ལྷན་ཅིག་སྐྱེས། །རྣམ་ཀུན་མཆོག་ལྡན་ཟག་མེད་མཆོད་སྤྲིན་གྱིས། །བློ་བྲལ་གཉུག་མ་དོན་གྱི་གུ་རུ་མཆོད། །ཀ་དག་ཕྱམས་བདལ་ཆེན་པོའི་གཤིས་ལུགས་ལ། །གཟུང་འཛིན་མཚན་མའི་རྟོག་ཚོགས་རང་སར་དག ། འཁོར་འདས་སྤང་བླང་འཁྲུལ་གྲོལ་གཉིས་ཆོས་ཚོགས། །གཉིས་མེད་བྱང་ཆུབ་སེམས་ཀྱི་ཀློང་དུ་བཤགས། །ཡེ་གྲོལ་ཀུན་ཏུ་བཟང་མོའི་མཁའ་ཀློང་ལས། །རོལ་པ་འཁོར་འདས་སྤྲིན་ཚོགས་ཅིར་སྣང་ཡང༌། །གདོད་ནས་རྣམ་དག་དབྱིངས་ཀྱི་རྒྱན་ཆེན་པོར། །རྫོགས་པས་བསལ་བཞག་བྲལ་བར་རྗེས་ཡི་རང༌༑ ༑ཅེར་གྲོལ་ཅོག་བཞག་ཆེན་པོའི་སྨན་ཆེན་གྱིས། །ཀུན་རྟོག་བརྒྱད་ཁྲི་བཞི་སྟོང་རིམས་ནད་དཔུང༌། །མ་བཅོས་གཉུག་མའི་ཀློང་དུ་གཞིལ་མཛད་པའི། །བརྗོད་བྲལ་དོན་གྱི་ཆོས་འཁོར་བསྐོར་བར་བསྐུལ། །མཐའ་གྲོལ་བློ་འདས་རིག་པའི་དཔའ་བོ་ཡིས། །མཐར་འཛིན་བློས་བྱས་གྲུབ་མཐའི་འཆི་བདག་དཔུང༌། །མཐར་བྱས་འཆི་མེད་གཉུག་མའི་ཐིག་ལེ་ཆེར། །དུས་གསུམ་དུས་མེད་རྟག་པར་བཞུགས་གསོལ་འདེབས། །སྒྱུ་མ་མཁན་གྱི་སྒྱུ་མའི་རོལ་གར་བཞིན། །ཟག་མེད་རང་ངོ་ཤེས་པའི་དགེ་ཚོགས་རྒྱུན། །འོད་གསལ་ཆོས་ཉིད་ཀློང་དུ་བསྔོ་བགྱིད་ན། །འགྲོ་ཀུན་ཡེ་དག་ཀུན་བཟང་གནས་ཐོབ་ཤོག །སྐུ་གསུམ་མཉམ་ཉིད་རང་རིག་བྱང་ཆུབ་སེམས། །དོན་དམ་མ་ཧཱ་གུ་རུའི་དཀྱིལ་འཁོར་ལྷར། །རང་བབས་གཉུག་མ་དོན་གྱིས་གསོལ་འདེབས་ན། །བསྐུར་ཐོབ་བྲལ་བའི་དབང་མཆོག་སེམས་ལ་བསྐུར། །སེམས་བྱུང་རྟོག་པའི་དྲི་མ་དབྱིངས་སུ་སངས། །ཀ་དག་ཆོས་ཟད་དགོངས་པ་མངོན་གྱུར་ནས༑ ༑འོད་གསལ་ལྷུན་གྲུབ་སྣང་བཞིའི་གསེང་ལམ་ཆེར། །འཕོ་ཆེན་འཇའ་ལུས་རྡོ་རྗེའི་དངོས་གྲུབ་སྩོལ། །བདེ་གཤེགས་སྙིང་པོའི་རང་བཞིན་འགྲོ་བ་རྣམས། །གཟུང་འཛིན་འཁྲུལ་པའི་སྦུབས་རྒྱ་ལས་གྲོལ་ནས། །རྣམ་གྲོལ་ཡོན་ཏན་འཛད་མེད་རྒྱལ་བའི་ཁམས། །ཀ་དག་གདོད་མའི་གྲོལ་སར་དབང་འབྱོར་ཤོག །ནང་གི་རྣལ་འབྱོར་ཟབ་མོ་དང༌། །འབྲེལ་བའི་བླ་མ་སྒྲུབ་པའི་ཐབས། །སྔགས་བན་པདྨ་རྣམ་རྒྱལ་གྱིས། །བདེ་ཆེན་འོད་གསལ་ཕུག་ཏུ་བཀོད། །
༈ ཨེ་མ་ཧོ། གཟུང་འཛིན་རྟོག་ཚོགས་དབུ་མར་ཐིམ་པའི་རྩལ། །འོག་མིན་གསང་ཆེན་རྡོ་རྗེའི་ཕོ་བྲང་དབུས། །རང་ཉིད་གཞི་ལུས་ཀུན་བཟང་ཡབ་དང་ཡུམ། །མཉམ་པའི་ཕྱག་རྒྱ་རྡོར་དཀྱིལ་པད་ཟླར་རོལ། །སྤྱི་བོར་དྭངས་མ་ལྔ་ལྡན་ཐིག་ལེའི་དབུས། །ཤེས་རིག་མ་བཅོས་དོན་གྱི་ཀློང་ཆེན་པ། །དཀར་གསལ་ཞི་འཛུམ་པཎྜི་ཏ་ཡི་ཆས། །ངལ་གསོའི་ཕྱག་རྒྱ་རྡོ་རྗེའི་སྐྱིལ་ཀྲུང་བཞུགས། །ཐུགས་སྲོག་འོད་ཀྱིས་རྩ་རྒྱུད་བླ་མ་དང༌། །ཡི་དམ་ཞི་ཁྲོ་དཔའ་བོ་མཁའ་འགྲོའི་སྤྲིན། །ཉི་ཟེར་རྡུལ་ལྟར་སྤྱན་དྲངས་གཉིས་མེད་ཐིམ། །ཡོངས་གྲུབ་གདན་གསུམ་འཁོར་ལོའི་དཀྱིལ་འཁོར་ལྷར། །སྲིད་ཞི་མཉམ་ཉིད་རྟོགས་པའི་ཕྱག་གིས་འདུད། །སྒོ་ལྔ་རང་ཡན་ཚོགས་དྲུག་མཆོད་པ་འབུལ། །ཀུན་བརྟགས་གཞན་དབང་ཡོངས་གྲུབ་ཀློང་དུ་བཤགས། །འཁོར་འདས་རོ་མཉམ་ངང་དུ་རྗེས་ཡི་རང༌། །ལྷན་སྐྱེས་གཉུག་མ་དོན་གྱི་ཆོས་འཁོར་བསྐོར། །འཕོ་མེད་རྟག་པ་དམ་པའི་ངོ་བོར་བཞུགས། །ཟུང་འཇུག་འོད་གསལ་ཆེན་པོར་བསྔོ་བར་བགྱི། །ཀུན་ཁྱབ་ཀུན་བྱེད་བྱང་ཆུབ་སེམས་ཀྱི་དབྱིངས༑ ༑འཁོར་འདས་ཡེ་དག་འོད་གསལ་འདུས་མ་བྱས། །མ་བཅོས་རང་ཤར་དོན་གྱི་ཀློང་ཆེན་པར། །འདུད་དོ་འཁོར་འདས་གཞི་ཟད་ས་ལ་སྐྱོལ། །བླ་མའི་སྐུ་ལས་འོད་ཟེར་བདུད་རྩིའི་རྒྱུན། །ཆར་ལྟར་བབས་པས་རང་ལུས་ལྟེམ་གྱིས་གང༌། །དབང་བསྐུར་སྒྲིབ་བྱང་གདོད་མའི་གྲུབ་མཐའ་སྙེགས། །དེ་མཐར་བླ་མ་འོད་ཞུ་རང་ལ་ཐིམ། །དུས་གསུམ་རྟོག་པས་མ་བསླད་གཉུག་མའི་གཤིས། །བརྗོད་བྲལ་ལྷན་སྐྱེས་ཡེ་ཤེས་ཀློང་དུ་ཨཱཿ། །རྗེས་ཐོབ་ཅིར་སྣང་བླ་མའི་ངོ་བོར་སད། །དགེ་བས་འགྲོ་ཀུན་ཀུན་བཟང་ཀློང་གྲོལ་ཤོག །མོས་གུས་ཉམས་ཀྱི་རྩལ་སྒོ་ལས། །གང་ཤར་བློ་ཡིས་མ་བཅོས་པར། །སྔགས་བན་པདྨ་རྣམ་རྒྱལ་གྱིས། །བདེ་ཆེན་འོད་གསལ་ཕུག་ཏུ་བཀོད། །
༄༅། །བླ་མའི་རྣལ་འབྱོར་འཁྲུལ་རྟོག་དབྱིངས་གཅོད་བཞུགས།
ཕཊཿ སྨྲ་བསམ་བརྗོད་མེད་ཤེར་ཕྱིན་ཉིད། །གང་འདུལ་སྒྱུ་འཕྲུལ་དྲྭ་བའི་གར། །སྟོན་མཛད་ཨ་མ་ལབ་སྒྲོན་དང༌། །དབྱེར་མེད་རང་རིག་བླ་མར་འདུད། །ཕཊཿ སྐྱབས་གནས་རྣམས་ལ་སྐྱབས་སུ་མཆི། །འགྲོ་ཀུན་སྒྲོལ་བར་སེམས་བསྐྱེད་དོ། །སེམས་ཅན་བདེ་ལྡན་སྡུག་བསྔལ་བྲལ། །བདེ་མཆོག་བཏང་སྙོམས་ལ་གནས་ཤོག །ཕཊཿ རང་ལུས་ཐ་མལ་གནས་པ་ཡི། །མདུན་མཁར་པདྨ་ཉི་མའི་སྟེང༌། །དྲིན་ལྡན་རྩ་བའི་བླ་མ་དང༌། །དབྱེར་མེད་ཨ་མ་ལབ་ཀྱི་སྒྲོན། །དཀར་གསལ་ཕྱག་གཉིས་ཌཱ་དྲིལ་འཁྲོལ། །སྤྱན་གསུམ་མཁར་གཟིགས་བརྐྱང་བསྐུམ་རོལ། །སྙན་གོང་དམ་པ་རྒྱ་གར་དང༌། །ཕག་མོ་ལྷ་ལྔ་དབུ་ཡི་སྟེང༌། །ཤཱཀྱ་ཐུབ་རྣམ་སྣང་སྒྲོལ་མ་ཡུམ། །དཀོན་མཆོག་གྲུབ་ཐོབ་རྒྱ་མཚོས་བསྐོར། །སྐྱབས་ཀུན་འདུས་པའི་ངོ་བོར་གྱུར། །ཕཊཿ དོན་དམ་ཤེས་རབ་ཕར་ཕྱིན་ལ། །རང་ངོ་ཤེས་པའི་ཕྱག་གིས་འདུད། །འདུ་འབྲལ་མེད་པའི་མཆོད་པ་འབུལ། །གཟུང་འཛིན་འཁྲུལ་རྟོག་དབྱིངས་སུ་བཤགས། །སྲིད་ཞི་མཉམ་ཉིད་རྗེས་ཡི་རང༌། །སྨྲ་བསམ་བརྗོད་བྲལ་ཆོས་འཁོར་བསྐོར། །དགེ་ཚོགས་ཆོས་དབྱིངས་ཆེན་པོར་བསྔོ། །ཡུམ་ཆེན་དགོངས་པ་མངོན་གྱུར་ཤོག །ཕཊཿསྐྱབས་ཀུན་འདུས་ཞལ་བླ་མ་དང༌། །དབྱེར་མེད་ཨ་མ་ལབ་ཀྱི་སྒྲོན། །གྲུབ་ཐོབ་གཅོད་ཡུལ་བརྒྱུད་པ་ལ། །གསོལ་བ་འདེབས་སོ་བྱིན་གྱིས་རློབས། །ཕཊཿ མ་གཅིག་གཙོ་མོའི་གནས་གསུམ་གྱི། །འབྲུ་གསུམ་བདུད་རྩིའི་འོད་ཟེར་འཕྲོས། །བདག་གི་གནས་གསུམ་ཐིམ་པ་ཡིས༑ ༑སྒོ་གསུམ་རྡོ་རྗེ་གསུམ་ཐོབ་ཤོག །ཕཊཿ རང་སེམས་དབྱིངས་ཐོན་རྣལ་འབྱོར་མས། །རང་ལུས་ཐོད་བྲེགས་སྒྱེད་པུར་བཙུགས། །ཤ་ཁྲག་དྲོད་དབུགས་བདུད་རྩིར་སྦར། །ཟག་མེད་འདོད་ཡོན་མཁའ་ཁྱབ་སྤེལ། །ཨོཾ་ཨཱཿཧཱུྃ། ཕཊཿ བདག་ལུས་ཟག་མེད་ཚོགས་མཆོད་འདིས༑ ༑མཆོད་ཡུལ་རྒྱལ་མཚོའི་ཐུགས་དམ་བསྐང༌། །སྦྱིན་ཡུལ་ཡན་ཆགས་མགྲོན་ཀུན་ཚིམ༑ ༑བར་ཆད་ཀུན་ཞི་ཚོགས་རྫོགས་ཤོག །ཕཊཿ ཐོགས་བཅས་ཡུལ་གྱི་འཁྲི་བ་ཆོད། །ཐོགས་མེད་རེ་དོགས་གཉིས་འཛིན་དག །དགའ་བྲོད་ཉམས་ཀྱི་འཆིང་ལས་གྲོལ། །སྙེམས་བྱེད་བདག་འཛིན་རྩད་ཆོད་ཤོག །ཕཊཿ ཅེས་འདི་གཅོད་མཁན་ཕུར་ལོ་ཡིས། །རིང་མོའི་ལམ་ནས་བསྐུལ་བའི་ངོར། །པདྨ་རྣམ་པར་རྒྱལ་བས་བྲིས། །དགེ་བས་ཡུམ་དོན་མངོན་གྱུར་ཤོག །
༈ ཨེ་མ་ཧོཿ རང་སྣང་ལྷུན་གྲུབ་འོད་གསལ་དག་པའི་ཞིང༌། །ཕུན་ཚོགས་མཆོད་པའི་སྤྲིན་ཕུང་གཏིབས་པའི་དབུས། །རྩ་བའི་བླ་མ་ཨོ་རྒྱན་པདྨ་འབྱུང༌། །སྐྱབས་ཀུན་འདུས་པའི་ངོ་བོར་ལྷམ་མེར་གསལ། །བདག་དང་འགྲོ་ཀུན་གུས་པས་ཕྱག་འཚལ་ཞིང༌། །མཆོད་ཚོགས་ཀུན་འབུལ་སྡིག་ལྟུང་འགྱོད་བཤགས་སྡོམ། །དགེ་ལ་ཡི་རང་ཆོས་འཁོར་བསྐོར་བཞིན་དུ། །བསྐལ་བརྒྱར་བཞུགས་གསོལ་དགེ་ཚོགས་འགྲོ་ལ་བསྔོ། །རྒྱལ་ཀུན་འདུས་ཞལ་རང་བྱུང་སྤྲུལ་པའི་སྐུ། །འཕགས་བོད་ཀུན་དུ་བསྟན་པའི་སྒྲོན་མེ་སྦར། །གདུལ་དཀའ་འདུལ་མཛད་ཨོ་རྒྱན་རིན་པོ་ཆེ། །གསོལ་བ་འདེབས་སོ་བདག་རྒྱུད་བྱིན་གྱིས༼རློབས་ཞུ་མཆན།༽།།འབྱུང་བཞིའི་གཡོ་འཁྲུགས་ནད་མཚོན་དུག་སྦྱོར་སོགས། །ཕྱི་ནང་གསང་བའི་འགལ་རྐྱེན་ཀུན་ཞི་ཞིང༌། །ཆོས་མཐུན་བསམ་པའི་དོན་ཀུན་འགྲུབ་པ་དང༌། །དབང་བསྐུར་བྱིན་རློབས་སྨིན་གྲོལ་དངོས་གྲུབ་སྩོལ། །ཅེས་མོས་ལ་སིདྡྷི་ཅི་འགྲུབ་གསོལ་འདེབས་ཀྱི་ཚུལ་དུ་བཟླ། མཐར། གུ་རུ་དགྱེས་པས་འོད་ཞུ་རང་ལ་ཐིམ། །དབང་དང་བྱིན་རླབས་དངོས་གྲུབ་དུས་གཅིག་ཐོབ། །སྒོ་གསུམ་གཟུང་འཛིན་འཁྲུལ་པའི་དྲི་མ་སྦྱངས། །ཅིར་སྣང་ལྷ་སྔགས་ཆོས་སྐུའི་རོལ་པར་ཤར༑ ༑དགེ་བ་འདི་ཡིས་བདག་དང་འགྲོ་བ་ཀུན། །མཚོ་སྐྱེས་རྒྱལ་བས་འབྲལ་མེད་རྗེས་བཟུང་ནས། །ས་བཅུ་ལམ་ལྔའི་ཡོན་ཏན་རབ་རྫོགས་ཏེ། །ཨོ་རྒྱན་བླ་མའི་གོ་འཕང་མྱུར་ཐོབ་ཤོག ༑ཅེས་པའང་རྣམ་པར་དཀར་བའི་ཐུགས་འདུན་ཅན་མཚོ་སྣ་རྫོང་ལྕམ་བཀྲ་ཤིས་ལྷ་མོའི་ཞལ་འདོན་རྒྱུར་ཞེ་ཆེན་པས་འཕྲལ་མར་སྤེལ་བ་དགེ།
༈ ན་མོ་གུ་རུ། དང་བའི་ཡིད་མཁར་དད་བརྒྱའི་ཆུ་འཛིན་དབུས། །དྲན་མཆོག་མགོན་པོ་རྩ་བའི་བླ་མ་དང༌། །དབྱེར་མེད་མཚོ་སྐྱེས་རྡོ་རྗེ་ཐོད་ཕྲེད་རྩལ། །སྐྱབས་ཀུན་འདུས་པའི་ངོ་བོར་ལྷམ་མེར་གསལ། །སྒོ་གསུམ་གུས་པས་ཕྱག་འཚལ་མཆོད་སྤྲིན་དབུལ། །སྡིག་ལྟུང་ཀུན་བཤགས་དགེ་ལ་རྗེས་ཡི་རང༌། །ཆོས་འཁོར་སྐོར་བཞིན་རྟག་པར་བཞུགས་གསོལ་འདེབས༑ ༑འདིས་མཚོན་དགེ་ཚོགས་བྱང་ཆུབ་ཆེན་པོར་བསྔོ། །སངས་རྒྱས་ཀུན་དངོས་རྩ་བའི་བླ་མ་ལ། །བཟོད་མེད་གདུང་ཤུགས་དྲག་པོས་གསོལ་བ་འདེབས། །བྱང་ཆུབ་བར་དུ་འབྲལ་མེད་རྗེས་བཟུང་ནས། །དབང་བསྐུར་བྱིན་རློབས་མཆོག་ཐུན་དངོས་གྲུབ་སྩོལ། །གུ་རུའི་གནས་གསུམ་རྡོ་རྗེའི་འབྲུ་གསུམ་ལས། །འོད་ཟེར་བདུད་རྩི་བདག་གི་གནས་གསུམ་ཐིམ༑ ༑དབང་བསྐུར་སྒྲིབ་སྦྱངས་སྨིན་གྲོལ་མཆོག་ཐོབ་ནས། །བླ་མ་འོད་ཞུ་རང་དང་གཉིས་མེད་གྱུར། དགེ་བ་འདི་ཡིས་བདག་སོགས་ཡིད་ཅན་ཀུན། །འཁོར་ལོའི་མགོན་དང་ནམ་ཡང་མི་འབྲལ་ཞིང༌། །ས་བཅུ་ལམ་ལྔའི་ཡོན་ཏན་རབ་རྫོགས་ནས། །རྡོ་རྗེ་འཆང་གི་གོ་འཕང་མྱུར་ཐོབ་ཤོག །ཅེས་པའང་དད་དམ་རྨད་བྱུང་གར་དབང་ཆེ་མཆོག་ལགས་ཀྱི་ཞལ་འདོན་རྒྱུར་སྙོམ་ལས་པ་འགྱུར་མེད་པདྨ་རྣམ་རྒྱལ་གྱིས་བྲིས་པ་དགེ།
༄༅། །བླ་མའི་རྣལ་འབྱོར་བྱིན་རླབས་འདོད་སྟེར་ཞེས་བྱ་བ་བཞུགས་སོ། །
ན་མོ་གུ་རུ་པདྨ་ཀ་ར་ཡེ། འདིར་དད་དམ་སྐལ་བ་དང་ལྡན་པའི་གང་ཟག་གིས་ལམ་ཟབ་མོ་བླ་མའི་རྣལ་འབྱོར་ཉམས་སུ་ལེན་པར་འདོད་པས། སྐྱབས་སེམས་སྔོན་དུ་འགྲོ་བས་རྟེན་བསྐྱེད་པ་ནི། མདུན་གྱི་ནམ་མཁའ་འཇའ་ཟེར་ཐིག་ལེའི་དབུས། །སེང་ཁྲི་པད་ཟླར་རྩ་བའི་བླ་མ་དང༌། །དབྱེར་མེད་མཚོ་སྐྱེས་རྡོ་རྗེ་དཀར་དམར་མདངས། །མཚན་དཔེའི་གཟི་འབར་རྡོ་རྗེ་ཐོད་པ་འཛིན། །ཁ་ཊྭཱཾ་གཡོན་བརྟེན་ཤ་བའི་སྙན་ཞུ་གསོལ། །གསང་ཕོད་སྣམ་སྦྱར་ཟབ་བེར་བརྗིད་པར་བཀླུབས༑ ༑རྡོ་རྗེའི་སྐྱིལ་ཀྲུང་དགྱེས་འཛུམ་འོད་ཟེར་འབར། །མཐའ་བསྐོར་རྩ་གསུམ་དཀྱིལ་འཁོར་སྤྲིན་ལྟར་གཏིབས། །དྲན་པས་གདུང་སེལ་མཆོག་གི་ངོ་བོར་བཞུགས། །ཞེས་མོས་ལ་ཡན་ལག་བདུན་པ་འབུལ་པ་ནི། གང་འདུལ་སྒྱུ་འཕྲུལ་དྲྭ་བའི་དཀྱིལ་འཁོར་སྤྲིན། །སྤྲོ་བསྡུའི་བྱེད་པོ་ཨོ་རྒྱན་རྡོ་རྗེ་འཆང༌། །གང་དང་དབྱེར་མེད་དཔལ་ལྡན་བླ་མ་ལ། །སྒོ་གསུམ་གུས་པ་ཆེན་པོས་ཕྱག་བགྱིའོ། །ཕྱི་ནང་གསང་མཆོད་དངོས་འབྱོར་ཡིད་སྤྲུལ་འབུལ། །རྩ་བ་ཡན་ལག་དམ་ཚིག་ཆག་ཉམས་བཤགས། །ཟག་བཅས་ཟག་མེད་དགེ་ལ་རྗེས་ཡི་རང༌། །ཐེག་མཆོག་བླ་མེད་ཆོས་འཁོར་བསྐོར་བཞིན་དུ། །མྱ་ངན་མི་འདའ་བསྐལ་བརྒྱར་བཞུགས་གསོལ་འདེབས༑ ༑འདིས་མཚོན་དགེ་ཚོགས་བྱང་ཆུབ་ཆེན་པོར་བསྔོ། །ཞེས་མོས་ལ། གསོལ་འདེབས་ཀྱི་དངོས་གཞི་གུ་རུ་རིན་པོ་ཆེའི་རྡོ་རྗེའི་གསུང་ཚིག་བདུན་གསོལ་འདེབས་དང་བཛྲ་གུ་རུ་ལ་སྙིང་པོ་བྱ། མཐར། དུས་གསུམ་རྒྱལ་བའི་སྐུ་གསུང་ཐུགས་རྡོ་རྗེའི། །ཡེ་ཤེས་གཅིག་བསྡུས་མཉམ་མེད་གུ་རུ་རྗེར༑ ༑སྙིང་ནས་གསོལ་བ་འདེབས་སོ་ཐུགས་རྗེས་དགོངས། །དབང་བསྐུར་བྱིན་རློབས་སྨིན་གྲོལ་དངོས་གྲུབ་སྩོལ། །ཅེས་གསོལ་བ་བཏབ་པས། འཁོར་རྣམས་འོད་ཞུ་གཙོ་བོའི་སྐུ་ལ་ཐིམ༑ ༑གུ་རུའི་གནས་གསུམ་འབྲུ་གསུམ་རྡོ་རྗེའི་ཟེར། །བདག་ལ་ཐིམ་པས་དབང་བསྐུར་སྒྲིབ་བཞི་བྱང༌། །ལམ་བཞིའི་སྣོད་གྱུར་སྐུ་བཞིའི་སྐལ་ལྡན་གྱུར། །ཅེས་མོས་ལ། མཐར་ནི་བླ་མ་འོད་ཞུ་རང་ལ་ཐིམ། །ཐུགས་ཡིད་གཅིག་འདྲེས་དགོངས་པའི་རྩལ་ཆེན་རྫོགས། །དུས་གསུམ་རྟོག་པས་མ་བསླད་གཉུག་མའི་མདངས། །རྗེས་ཐོབ་གང་ཤར་བླ་མའི་རོལ་པར་བལྟ༑ ༑ཞེས་པའི་ལམ་ཁྱེར་དང་མ་བྲལ་བར་དགེ་བ་བྱང་ཆུབ་ཏུ་བསྔོ་ཞིང་སྤྱོད་ལམ་ཐམས་ཅད་དོན་ཡོད་པར་བྱའོ༑ ༑ཞེས་པའང་དད་དམ་བསླབ་གསུམ་རྨད་བྱུང་ལུང་རྟོགས་མཐར་ཕྱིན་གྱི་ཐུགས་བཞེད་བཞིན། ཤཱཀ་བཙུན་རྒན་བུ་ཨོ་རྒྱན་མི་འགྱུར་ཀུན་བཟང་བསྟན་པའི་རྒྱལ་མཚན་གྱིས་དམར་སེར་ཅན་གྱི་ལོ་ས་ག་ཟླ་བའི་འཕེལ་ཕྱོགས་ཀྱི་ཚེས་བཅུ་ཉིན་བྲིས་པ་སྐྱེ་ཀུན་རྗེ་བཙུན་མ་ཧཱ་གུ་རུས་རྗེས་སུ་འཛིན་པའི་གྱུར་གྱུར་ཅིག ། །།
༄༅། །ཀུན་མཁྱེན་ཆོས་ཀྱི་རྒྱལ་པོའི་བླ་མའི་རྣལ་འབྱོར་བྱིན་རླབས་མཆོག་སྩོལ་བཞུགས།
ཨཱཿ སྟོང་དང་རྟེན་འབྱུང་ཟུང་དུ་ཚོགས་པ་ཡི། །འོད་གསལ་རང་མདངས་དག་པའི་ཞིང་གི་དབུས། །རང་ལུས་རྡོ་རྗེ་རྣལ་འབྱོར་མར་གསལ་བའི། །སྤྱི་བོར་ཆུ་སྐྱེས་ཉི་ཟླའི་གདན་གྱི་སྟེང༌། །དུས་གསུམ་རྒྱལ་བའི་ཡེ་ཤེས་གཅིག་བསྡུས་དཔྱིད། །རྣམ་རོལ་མ་འགགས་ཀུན་མཁྱེན་ཀློང་ཆེན་པ། །ཞི་འཛུམ་དགྱེས་ཉམས་པཎྜི་ཏ་ཡི་ཆས། །ངལ་གསོའི་ཕྱག་རྒྱས་ཨུཏྤལ་གླེགས་རལ་འཛིན། །འཁོར་དུ་རབ་འབྱམས་རྩ་གསུམ་སྤྲིན་ལྟར་འཁྲིགས། །ཐུགས་ཀའི་འོད་ཀྱིས་དགོངས་བརྒྱུད་བླ་མའི་ཚོགས། །སྤྱན་དྲངས་དམ་ཚིག་རྟེན་དང་གཉིས་མེད་བཞུགས༑ ༑ཞིང་རྡུལ་ལུས་སྤྲུལ་གུས་པས་ཕྱག་འཚལ་ཞིང༌། །ལུས་དང་ལོངས་སྤྱོད་དུས་གསུམ་དགེ་ཚོགས་འབུལ། །ཚེ་རབས་བསགས་པའི་སྡིག་ལྟུང་འགྱོད་བཤགས་བསྡོམ། །འཁོར་འདས་ལམ་གྱི་དགེ་རྩར་རྗེས་ཡི་རངས། །སྲིད་ཞི་མཉམ་ཉིད་ངང་དུ་རྟག་བཞུགས་ནས༑ ༑ངེས་དོན་ཆོས་ཀྱི་འཁོར་ལོ་བསྐོར་བར་བསྐུལ། །འདིས་མཚོན་དགེ་ཚོགས་བླ་མེད་བྱང་ཆུབ་ཆེར། །ཡོངས་བསྔོ་རྒྱལ་བ་དགྱེས་པའི་འབབ་སྟེགས་ཤོག །མཁྱེན་རབ་ཟུར་ཕུད་ལྔ་པའི་རང་མདངས་གར། །བརྩེ་ཆེན་ཕྱག་ན་པདྨའི་མཁའ་དབྱིངས་སུ། །མངོན་སྣང་གསང་བདག་ནུས་པའི་ཚ་ཟེར་ཅན། །འཇིག་རྟེན་མིག་གཅིག་ངག་གི་དབང་པོར་འདུད། །རབ་འབྱམས་ཤེས་བྱའི་ཆོས་ཀུན་ཧུབ་གཅིག་གིས། །ཉེར་དྲངས་གཙུག་ལག་བྱེ་བའི་གངྒཱའི་རྒྱུན། །ལེགས་སྐྱུག་ཐུབ་བསྟན་མཚོ་ཆེན་རྒྱས་མཛད་པའི། །སྨྲ་བའི་ཟླ་བ་ཀུན་མཁྱེན་བླ་མར་འདུད༑ ༑རྒྱ་ཆེན་སྤྱོད་གཞུང་གཏིང་ཟབ་ཆུ་གཏེར་ཆེ། །ཟབ་མོ་ལྟ་བའི་ནོར་བུའི་བཅུད་ཀྱིས་གཏམས༑ ༑རྣམ་དག་རིགས་པའི་རླབས་ཕྲེང་འབུམ་གཡོ་བའི། །ཐུབ་བསྟན་ཡོངས་ཀྱི་མངའ་བདག་ཁྱོད་ལ་འདུད། །ཟབ་གསང་རྒྱུད་སྡེ་རྒྱ་མཚོའི་གོས་བཟང་རྩེར། །འོད་གསལ་རྡོ་རྗེ་སྙིང་པོའི་ཏོག་མཛེས་པས། །གྲོལ་བ་དྲུག་ལྡན་འདོད་དགུའི་ཆར་སྦྱིན་པའི། །ས་གསུམ་འགྲན་བྲལ་མཆོག་ལ་གསོལ་བ་འདེབས། །མཚན་ཐོས་ཙམ་གྱིས་སྙིང་གི་མུན་སེལ་ཞིང༌། །ལྷན་སྐྱེས་ཡེ་ཤེས་རྩོལ་མེད་བསྐྱེད་མཛད་པའི། །ཡེ་ཤེས་སྒྱུ་མའི་གར་མཁན་ཀློང་ཆེན་པར། །སྙིང་ནས་གསོལ་བ་འདེབས་སོ་ཐུགས་རྗེས་དགོངས། །དེང་སང་སྙིགས་མ་ལྔ་ཡི་མཐར་ཐུག་པས༑ ༑ཐུབ་བསྟན་སྤྱི་དང་ཁྱད་པར་སྔ་འགྱུར་གྱི། །བསྟན་པའི་སྙིང་པོ་ཕལ་ཆེར་ནུབ་ལ་ཉེ༑ ༑འདི་ལ་ཐུགས་རྗེས་དགོངས་ཤིག་ཀུན་མཁྱེན་རྗེ། །ཀློག་པ་ཕལ་ཆེར་རང་འདོད་གྲུ་མཐའ་འཆའ། །སྒོམ་པ་ཕལ་ཆེར་ཡིད་དཔྱོད་མཐའ་ལ་ཞེན། །ཟབ་གནད་འདི་ཞེས་ངེས་པ་རྙེད་དཀའ་བས། །ཡིད་ལ་ཡེ་ཤེས་འཇུག་པ་མྱུར་སྩོལ་མཛོད། །ཟབ་ཞི་སྤྲོས་བྲལ་འོད་གསལ་འདུས་མ་བྱས། །སྟོང་དང་རྟེན་འབྱུང་ཟུང་འཇུག་དབུ་མ་ཆེར། །བྱམས་འཇམ་བརྒྱུད་པའི་མན་ངག་གཅིག་ཏུ་འདྲེས། །ངེས་དོན་ཟབ་མོའི་སྤོབས་པ་རྒྱས་བྱིན་རློབས། །ཁྱད་པར་རྒྱལ་བ་རིག་འཛིན་བརྒྱུད་པ་ཡི། །དགོངས་པའི་གསང་མཛོད་ཡོ་ག་རྣམ་གསུམ་གྱི། །བསྟན་པའི་སྙིང་པོ་ཕྱོགས་མཐར་རྒྱས་པ་དང༌། །ཟབ་དགོངས་མཐའ་དག་ཇི་བཞིན་རྟོགས་བྱིན་རློབས༑ ༑རང་དོན་ཐོས་བསམ་སྒོམ་པའི་ལུས་སྟོབས་རྒྱས། །གཞན་དོན་འཆད་རྩོད་རྩོམ་པའི་གད་རྒྱངས་སྒྲོགས། །གཉིས་དོན་འཁོར་ལོ་གསུམ་གྱི་གཡུ་རལ་མཛེས། །སྨྲ་བའི་སེང་གེ་ཁྱེད་དང་མཚུང་པར་ཤོག །ཅེས་མོས་ལ། ཨོཾ་ཨཱཿབཛྲ་མ་ཧ་གུ་རུ་བི་མ་ལ་རསྨི་སརྦ་སིདྡྷི་ཧཱུྃ། ཞེས་བཟླ་ཞིང་དབང་བཞི་ལེན་པའི་དམིགས་གནད་ཡང་ཡང་བྱའོ། །མཐར། བླ་མ་དགྱེས་པས་འོད་ཞུ་རང་ལ་ཐིམ༑ ༑ཐུགས་ཡིད་གཅིག་འདྲེས་དགོངས་པའི་རྩལ་ཆེན་རྫོགས། །རིག་སྟོང་ཟུང་འཇུག་ལྷན་སྐྱེས་བདེ་བ་ཆེ། །མ་བཅོས་རྫོགས་པ་ཆེན་པོའི་ཀློང་དུ་ཨཱཿ། །ཞེས་མོས་ལ་མཉམ་པར་བཞག་ཅིང་དགེ་བ་བསྔོའོ། །ཞེས་པའང་ཚེ་རབས་ཀུན་ཏུ་ཀུན་མཁྱེན་བླ་མའི་བྲན་དུ་སྨོན་པ་གཞན་ཕན་ཆོས་ཀྱི་བློ་གྲོས་ཀྱིས་གསོལ་བ་བཏབ་པ་དགེ།
༈ སྐྱེ་མེད་ཀ་དག་སྤྲོས་པ་བྲལ་བའི་ཀློང༌། །འོད་གསལ་ལྷུན་གྲུབ་ཡེ་ཤེས་ཆེན་པོའི་གདངས༑ ༑ཤར་གྲོལ་རྗེས་མེད་རིག་རྩལ་རོལ་པའི་གར། །རང་རིག་དཔལ་མགོན་བླ་མར་གསོལ་བ་འདེབས། །ཡིད་དཔྱོད་གཟུང་འཛིན་སྦུབས་རྒྱ་ལས་གྲོལ་བའི། །བརྗོད་བྲལ་ཟང་མ་ཐལ་བྱུང་རིག་པའི་གཤིས། །ངོ་ཤེས་རྩལ་རྫོགས་བརྟན་པ་ཐོབ་པ་ཡིས། །གཞོན་ནུ་བུམ་སྐུར་གཏན་སྲིད་ཟིན་བྱིན་རློབས། །ཞེས་པའང་རྗེ་དབོན་དམ་པ་ན་ཐའི་མཚན་ཅན་གྱི་བཞེད་ངོར་བི་ཛས་གང་ཤར་བརྗོད་པ་དགེ།
༄༅། །ཀུན་མཁྱེན་ཆེན་པོའི་བླ་མའི་རྣལ་འབྱོར་ནི།
ཨཱཿ འོད་གསལ་ལྷུན་གྲུབ་འཇའ་ཟེར་ཐིག་ལེའི་ཀློང༌། །ཀ་དག་གདོད་མའི་མགོན་པོ་ཀློང་ཆེན་པ། །དཀར་གསལ་མཛེས་འཛུམས་ངལ་གསོའི་ཕྱག་རྒྱ་ཅན། །དྲན་པས་མཆོག་སྟེར་སྐྱབས་ཀུན་ངོ་བོར་གསལ། །ཡེ་ཤེས་སྐུ་ཅན་གདོད་མའི་མགོན་པོ་ལ། །གུས་པས་ཕྱག་འཚལ་མཆོད་འབུལ་གསོལ་བ་འདེབས། །ཚེ་རབས་ཕྲེང་བར་འབྲལ་མེད་རྗེས་ཟུངས་ལ༑ ༑ཐུགས་ཡིད་གཅིག་ཏུ་འདྲེས་པར་བྱིན་གྱིས་རློབས། །ཞེས་དང༌། ཨོཾ་ཨཱཿཧཱུྃ་བཛྲ་མ་ཧཱ་གུ་རུ་བི་མ་ལ་རསྨི་སརྦ་སདྡྷི་ཧཱུྃ། ཞེས་བཟླ། མཐར། བླ་མ་དགྱེས་པས་འོད་ཞུ་རང་ལ་ཐིམ། །ཡེ་ཤེས་དགོངས་པའི་རྩལ་དབང་སེམས་ལ་རྫོགས། །རིག་སྟོང་ཆོས་ཟད་དགོངས་པ་བླ་མའི་ཞལ༑ ༑དུས་བཞི་མཉམ་ཉིད་ཀློང་དུ་ཨེ་མ་ཧོ། །ཞེས་མོས་ལ་མཉམ་པར་བཞག་གོ །ཞེས་པའང་རང་བཞིན་རྫོགས་པ་ཆེན་པོའི་རྣལ་འབྱོར་པ་བླ་མ་དམ་པ་འོད་གསལ་འཇའ་ལུས་རྡོ་རྗེའི་ཐུགས་བཞེད་བཞིན་པདྨ་དགྱེས་པས་བྲིས་པ་དགེ།
༄༅། །རྗེ་བླ་མའི་རྣལ་འབྱོར་སྙིང་པོར་དྲིལ་བ་ནི།
ཨཱཿ ཀ་དག་སྤྲོས་པ་བྲལ་བའི་དབྱིངས། །ལྷུན་གྲུབ་འཇའ་ཟེར་ཐིག་ལེའི་སྦུབས། །རིག་རྩལ་མ་འགགས་བླ་མ་རྗེ། །ཀུན་མཁྱེན་འཇམ་དཔལ་དགྱེས་པའི་ཞབས། །ཞི་འཛུམ་པཎྜི་ཏ་ཡི་ཆས། །དཀར་གསལ་ཆོས་འཆད་གླེགས་རལ་འཛིན། །མཚན་དཔེའི་གཟི་འབར་ལྷམ་མེར་བཞུགས། །རང་རིག་དོན་གྱི་བླ་མ་ལ། །རང་ངོ་ཤེས་པའི་ཕྱག་གིས་འདུད། །ཅིར་སྣང་རྒྱན་ཤར་མཆོད་སྤྲིན་འབུལ། །རང་གྲོལ་མཚན་མེད་དབྱིངས་སུ་བཤགས། །ཡིད་དཔྱོད་བྲལ་བས་རྗེས་ཡི་རང༌། །དྲན་པ་རང་ཟད་ཆོས་འཁོར་བསྐོར། འོད་གསལ་འཁོར་ཡུག་ཀློང་དུ་བཞུགས། །དགེ་ཚོགས་འདུས་མ་བྱས་དབྱིངས་བསྔོ། །སྲིད་ཞི་མཉམ་ཉིད་རྟོགས་གྱུར་ཅིག །ཅེས་དང་ཞལ་གསུང་གསོལ་འདེབས་གང་འོས་མཚན་སྔགས་ཀྱང་བཟླས་མཐར། ཐུགས་ཡིད་བསྲེས་ལ་མཉམ་པར་བཞག་ཅིང་ཅིར་སྣང་བླ་མའི་རོལ་པར་ལྟ་བའི་མོས་གུས་དང་མ་བྲལ་བར་བྱའོ། །ཞེས་པའང་བླ་མ་རིན་པོ་ཆེ་འོད་གསལ་མཆོག་གི་བཞེད་སྐོང་དུ་བི་ཛ་ཡས་བྲིས་ཤིང་གསོལ་བ་བཏབ་པ་དགེ།
༄༅། །དོན་དམ་བླ་མའི་རྣལ་འབྱོར་བཞུགས།
ན་མོ་མ་ཧཱ་སིནྡྷ་ཡེ། ཡེ་གྲོལ་ཀ་དག་གདོད་མའི་གཤིས། །སྐུ་གསུམ་འདུ་འབྲལ་མེད་པ་ལ། །རང་ངོ་ཤེས་པས་སྐྱབས་མཆི་ཞིང༌། །ཅོག་བཞག་ཆེན་པོར་སེམས་བསྐྱེད་དོ། །ཨཱཿ ཀ་དག་གཏིང་གསལ་འདུས་མ་བྱས། །ལྷུན་གྲུབ་འོད་ལྔའི་ཐིག་ལེ་ཆེར། །རིག་རྩལ་མ་འགགས་བླ་མའི་སྐུ། །ཞལ་ཕྱག་འཛིན་པ་ལས་འདས་པའི། །ཝཾ་ཡིག་འགྱུར་མེད་བདེ་བ་ཆེ། །ཨེ་ཡིག་སྟོང་ཆེན་ཡུམ་དང་སྦྱོར། །ཟུང་འཇུག་སྤྲོས་པ་ཀུན་བྲལ་བའི། །ཡེ་ཤེས་རྒྱ་མཚོའི་འཁོར་དང་བཅས། །སྲིད་ཞི་ཀུན་ཁྱབ་ཆེན་པོར་གསལ། །མཉམ་ཉིད་ཀློང་ནས་སྤྱན་འདྲེན་གཤེགས། །དབྱིངས་རིག་འདུ་འབྲལ་མེད་པར་བཞུགས། །ཡིད་དཔྱོད་མཚན་འཛིན་བྲལ་བས་འདུད། །གང་ཤར་རང་གྲོལ་མཆོད་སྤྲིན་འབུལ། །གཟུང་འཛིན་དབུ་མའི་དབྱིངས་སུ་བཤགས། །བློ་བྲལ་ཆེན་པོར་རྗེས་ཡི་རང༌། །ཡེ་གྲོལ་གཉུག་མའི་ཆོས་འཁོར་བསྐོར༑ ༑རྒྱུན་ཆད་མེད་པར་བཞུགས་གསོལ་འདེབས། །འཁོར་གསུམ་རྟོག་བྲལ་དབྱིངས་སུ་བསྔོ། ། ཨོཾ། སྣང་སྟོང་སྐུ་ཡི་རྡོ་རྗེ་ལ། །ཞེན་འཛིན་བྲལ་བས་གསོལ་བ་འདེབས། །གཟུགས་སྣང་ལྷ་སྐུའི་ཕྱག་རྒྱར་གྲོལ། །བུམ་དབང་རྟོགས་པ་མཐར་ཕྱིན་ཤོག ། ཨཱཿ གྲགས་སྟོང་གསུང་གི་རྡོ་རྗེ་ལ། །སྨྲ་བརྗོད་བྲལ་བས་གསོལ་བ་འདེབས། །འགྲོ་འོང་སྲོག་རྩོལ་དབུ་མར་དག །གསང་དབང་རྟོགས་པ་མངོན་གྱུར་ཤོག ། ཧཱུྃ། བདེ་སྟོང་ཐུགས་ཀྱི་རྡོ་རྗེ་ལ། །གཟུང་འཛིན་བྲལ་བས་གསོལ་བ་འདེབས། །འཕོ་མེད་བདེ་ཆེན་རྡོ་རྗེར་བསྡོམས། །ཤེར་དབང་རྟོགས་པ་མངོན་གྱུར་ཤོག ། ཧྲཱིཿ། རིག་སྟོང་ཡེ་ཤེས་རྡོ་རྗེ་ལ། །དབྱིངས་རིག་འབྲལ་མེད་གསོལ་བ་འདེབས། །འོད་གསལ་སྣང་བཞིའི་གསེང་ལམ་ནས། །བཞི་པའི་ཡེ་ཤེས་མཐར་ཕྱིན་ཤོག །ཨེ་མ་ཧོ། ཅིར་སྣང་བླ་མའི་རོལ་པ་སྟེ། །གང་ཤར་ཀུན་བཟང་སྤྱོད་པའི་རྒྱན། །ཐམས་ཅད་ལྷུན་མཉམ་བདེ་བ་ཆེ། །མཉམ་རྫོགས་ཆེན་པོས་བཀྲ་ཤིས་ཤོག །དེ་སྐད་གང་ཤར་ཐོལ་བྱུང་ཚིག །འཁོར་ལོའི་དབང་ཕྱུག་སྤྲུལ་པའི་སྐུར། །དགྱེས་སྐོང་མཆོད་པའི་རྫས་སུ་ཕུལ། །རེ་དོགས་མེད་པའི་ཀློང་དུ་ཨཱཿ།།
༄༅། རྗེ་བླ་མའི་རྣལ་འབྱོར་བྱིན་རླབས་བདུད་རྩིའི་སྤྲིན་ཕུང་བཞུགས།
ཨཱཿ འཁོར་འདས་ཆོས་ཀུན་འོད་གསལ་སྟོང་པའི་དབྱིངས། །མ་འགགས་རང་སྣང་དག་པའི་ཞིང་གི་དབུས། །ཕུལ་བྱུང་མཆོད་པའི་སྦྲིན་ཕུང་འཁྲིགས་པའི་ཀློང༌། །རང་ཉིད་གཞི་ལུས་ཚངས་སྲས་འཕགས་མའི་སྐུའི། །མདུན་གྱི་ནམ་མཁར་སེང་ཁྲི་པད་ཟླའི་སྟེང༌། །དྷཱིཿཡིག་དམར་སེར་འོད་ཀྱི་འཕྲོ་འདུ་ལས། །རིགས་ཀུན་ཁྱབ་བདག་འཇམ་དཔལ་དགྱེས་པའི་ཞབས། །རྣམ་པ་སྨྲ་བའི་སེང་གེ་རྒྱལ་ཀུན་ཡབ། །གུར་གུམ་མདོག་ཅན་བརྒྱད་གཉིས་ལང་ཚོས་སྒེག །ཟུར་ཕུད་ལྔར་འཆིང་དར་དང་རིན་ཆེན་བརྒྱན། །ཕྱག་ཟུང་ཤེས་རབ་རལ་གྲི་གླེགས་བམ་འཛིན༑ ༑རྡོ་རྗེའི་སྐྱིལ་ཀྲུང་མུ་མེད་འོད་ཟེར་འབར། །ཐུགས་སྲོག་ཟླ་སྟེང་དྷཱིཿལས་འོད་འཕྲོས་པས། །རབ་འབྱམས་ཕྱོགས་དུས་བདེ་གཤེགས་སྲས་སློབ་བཅས། །རིགས་འདུས་བླ་མའི་ངོ་བོར་སྤྱན་དྲངས་ཐིམ། །རྒྱལ་ཀུན་མཁྱེན་རབ་ཡེ་ཤེས་གཅིག་བསྡུས་པ། །དྲན་པས་གདུང་སེལ་འཇམ་མགོན་བླ་མ་ལ། །སྒོ་གསུམ་གུས་པ་ཆེན་པོས་ཕྱག་འཚལ་ཞིང༌། །ལུས་དང་ལོངས་སྤྱོད་ཀུན་བཟང་མཆོད་སྤྲིན་འབུལ། །ཚེ་རབས་བསགས་པའི་སྡིག་ལྟུང་སྙིང་ནས་བཤགས། །བྱང་ཆེན་སྤྱོད་པ་རྒྱ་མཚོར་རྗེས་ཡི་རངས། །འགྲོ་གནས་བར་བཞུགས་ཆོས་འཁོར་བསྐོར་བར་བསྐུལ། །འདིས་མཚོན་དགེ་ཚོགས་བྱང་ཆུབ་ཆེན་པོར་བསྔོ། །འགྲོ་རྣམས་བླ་མེད་ཐེག་པའི་སྣོད་གྱུར་ཅིག །རབ་འབྱམས་རྒྱལ་ཀུན་བསྐྱེད་པའི་ཡབ་གྱུར་ཀྱང༌༑ ༑སྙིང་རྗེ་ཆེན་པོས་རྒྱལ་སྲས་གཞོན་ནུའི་ཚུལ། །སྲིད་པ་ཇི་སྲིད་སྟོན་པའི་ཐུགས་རྗེ་ཅན༑ ༑ཁྱབ་བདག་འཇམ་དཔལ་རྡོ་རྗེར་གསོལ་བ་འདེབས། །གང་གི་ཐུགས་བསྐྱེད་ཆུ་གཏེར་བསྲུབས་པ་ལས། །ཉེར་ཐོན་མཁྱེན་བརྩེའི་དཀྱིལ་འཁོར་གང་བའི་ཟླ། །མཐའ་ཡས་སྐྱེ་དགུའི་ཀུ་མུད་བཞད་པའི་མཉེན། །འཇམ་དཔལ་དགྱེས་པའི་རྡོ་ རྗེར་གསོལ་བ་འདེབས། མཁྱེན་རབ་ཕ་མཐའ་ཡས་པས་འཇམ་པའི་དབྱངས། །བརྩེ་ཆེན་ཐུགས་རྗེ་མཚུངས་མེད་པད་དཀར་འཆང༌། །ནུས་མཐུ་ཚད་མེད་གསང་བདག་རྡོ་རྗེ་ཅན། །རིགས་གསུམ་དབྱེར་མེད་བླ་མར་གསོལ་བ་འདེབས། །ཟབ་མོ་ལྟ་བའི་གནད་ལ་ནཱ་ག་རྫུ། །རྒྱ་ཆེན་སྤྱོད་པའི་གཞུང་ལ་ཐོགས་མེད་ཞབས། །རྣམ་དག་རིགས་པའི་སྒོ་འབྱེད་ཆོས་གྲགས་དངོས། །ཟླ་བྲལ་པཎ་ཆེན་བླ་མར་གསོལ་བ་འདེབས། །གསང་ཆེན་རྒྱུད་སྡེའི་མངའ་བདག་རྒྱལ་པོ་ཛཿ། །ཟབ་དོན་སྒྲུབ་སྡེའི་མཛོད་འཛིན་རྡོ་རྗེ་ཆོས། །འོད་གསལ་ཐེག་མཆོག་བསྟན་བདག་དགའ་རབ་དངོས། །གྲུབ་བརྒྱའི་གཙུག་ནོར་མཆོག་ལ་གསོལ་བ་འདེབས། །ཁྱད་པར་ལྔ་བདོའི་རྒུད་པས་ཉམ་ཐག་ཚེ། །ཐུག་བསྐྱེད་བརྩོན་པས་ངེས་གསང་སྙིང་པོའི་བསྟན། །དབྱར་གྱི་མཚོ་ཆེན་བཞིན་དུ་རྒྱས་མཛད་པའི། །བཀའ་དྲིན་བསམ་མི་ཁྱབ་ལ་གསོལ་བ་འདེབས། །དེ་སླད་གཅམ་བུ་མིན་པའི་གདུང་དབྱངས་ཀྱིས། །རྩེ་གཅིག་གསོལ་བ་འདེབས་པ་བདག་ཅག་ལ། །ཡེ་ཤེས་དགོངས་པའི་བྱིན་ཆེན་དབབ་མཛོད་ལ། །གཟུངས་སྤོབས་བློ་གྲོས་གཏེར་ཁ་འབྱེད་དུ་གསོལ། །རྒྱ་ཆེན་ཤེས་བྱའི་གནས་ལ་རབ་ཏུ་མཁས། །བསླབ་གསུམ་ཉེས་པས་མ་གོས་བཙུན་མཐར་ཕྱིན། །བསྟན་འགྲོར་ཕན་པ་བཟང་པོའི་ཕྲིན་ལས་རྒྱས། །འབྲེལ་ཚད་དོན་དང་ལྡན་པར་མཛད་དུ་གསོལ། །མང་དུ་ཐོས་པའི་མངའ་འབངས་རྒྱ་ཆེ་ཞིང༌། །བསམ་བྱུང་ཤེས་རབ་རིན་ཆེན་བདུན་དང་ལྡན། །སྒོམ་པའི་ཡོན་ཏན་སྲིད་ཞིའི་བླ་ན་འཕགས༑ ༑ངེས་དོན་ཆོས་ཀྱི་རྒྱལ་སྲིད་སྦྱིན་པར་མཛོད། །འཆད་པས་བློ་ལྡན་བྱེ་བའི་ཡིད་འཕྲོག་ཅིང༌། །ལུང་རིགས་རྩོད་པས་ཕས་རྒོལ་དྲེགས་པ་བསྙིལ། །ལེགས་བཤད་རྩོམ་པས་ཐུབ་བསྟན་གསལ་ནུས་པའི། །རྣམ་དཔྱོད་མཚུངས་མེད་བདག་ལ་སྩལ་དུ་གསོལ། །ཀློག་པ་ཐོས་བསམ་རྟག་པར་གཞན་ལ་ཕན། །སྤོང་བ་བསམ་གཏན་དྲོད་རྟགས་མངོན་དུ་གྱུར༑ ༑རྣམ་དཀར་ཕྲིན་ལས་ས་གསུམ་ཡོངས་ལ་ཁྱབ། །དོན་གཉིས་མཐའ་རུ་ཕྱིན་པར་མཛད་དུ་གསོལ། །མདོར་ན་འདི་ནས་བྱང་ཆུབ་སྙིང་པོའི་བར། །ཁྱོད་མིན་བདག་ལ་སྐྱབས་གཞན་མ་མཆིས་པས། །འབྲལ་མེད་ཡེ་ཤེས་གཟིགས་པས་རྗེས་དགོངས་ཏེ། །མགོན་པོ་ཁྱེད་དང་མཚུངས་པར་བྱིན་གྱིས་རློབས། །ཞེས་གསོལ་བ་དྲག་ཏུ་བཏབ་ལ། བླ་མའི་ཐུགས་སྲོག་སྔགས་ཕྲེང་འཁོར་བ་ལས། །འོད་འཕྲོས་ཕྱོགས་དུས་བདེ་གཤེགས་སྲས་བཅས་ཀྱི། །རྡོ་རྗེའི་དམ་ཚིག་ཆེན་པོ་ཉེར་བསྐུལ་ནས། །ཕུལ་བྱུང་མཁྱེན་བརྩེ་ནུས་པའི་བྱིན་མཐུ་ཀུན། །ཡོངས་བསྡུས་ཐུགས་དབུས་སྔགས་ཀྱི་རྒྱལ་པོ་ལས། །དབྱངས་གསལ་ཡི་གེ་མར་མེའི་ཕྲེང་བ་ལྟར། །བརྒྱུད་མར་བྱུང་བ་ཞལ་ནས་རང་སྒྲར་བཅས། །བདག་གི་སྙིང་དབུས་ཞུགས་ཤིང་ཐིམ་པ་ཡིས། །མི་བརྗེད་གཟུངས་སྤོབས་བློ་གྲོས་སྣང་བ་རྒྱས། །སྐུ་གསུང་ཐུགས་ཀྱི་དངོས་གྲུབ་ཐོབ་པར་གྱུར། །ཞེས་མོས་ལ། ཨོཾ་ཨཱཿབཛྲ་མ་ཧཱ་གུ་རུ་ཨ་ཛི་ཏ་བི་ཛ་ཡ་ཨ་ར་པ་ཙ་ན་དྷཱིཿསརྦ་སིདྡྷི་ཧཱུྃ་ཧཱུྃ་ཨཱཿ ཞེས་ཅི་ནུས་བཟླ་ཞིང༌། སྤྲོ་ན། ཨོཾ་ཧྲཱྀཿདྷཱི་མ་མེ་སོགས་དང༌། མཚན་བརྗོད་རྒྱས་བསྡུས་ཀྱང་བཀླག་གོ །མཐར། བླ་མའི་གནས་གསུམ་རྡོ་རྗེའི་འབྲུ་གསུམ་ལས། །འོད་འཕྲོས་བདག་ཐིམ་སྒྲིབ་དག་དབང་བཞི་ཐོབ། །མཐར་ནྀ་བླ་མ་འོད་ཞུ་རང་ལ་ཐིམ། །རང་ཡང་མི་དམིགས་སྤྲོས་བྲལ་དབྱིངས་སུ་ཡལ། །དུས་གསུམ་རྟོག་པས་མ་བསླད་གཉུག་མའི་གཤིས༑ ༑རིག་སྟོང་ཟུང་འཇུག་དགོངས་པ་བླ་མའི་ཞལ། །གཟུངས་སྤོབས་བློ་གྲོས་འཛད་མེད་འབྱུང་བའི་སྒོ། །གང་ཤར་སྤང་བླང་བྲལ་བའི་དབྱིངས་སུ་ཨཱཿ། །ཞེས་མཉམ་པར་བཞག་ཅིང༌༑ སླར་ཡང་ཅིར་སྣང་བླ་མའི་རོལ་པར་ཤེས་པའི་དག་སྣང་དང་མ་བྲལ་བར་དགེ་བ་བསྔོ་ཞིང་སྨོན་ལམ་གྱིས་མཐའ་བརྒྱན་པར་བྱའོ། །ཞེས་པའང་རང་གཞན་མང་པོ་ལ་སྨན་པའི་བསམ་པས། མགོན་པོ་གང་གི་ཞབས་རྡུལ་ལ་སྤྱི་བོས་རེག་པའི་རྒྱལ་སྲས་གཞན་ཕན་ཆོས་ཀྱི་བློ་གྲོས་ཀྱིས་བརྒྱུད་པའི་མན་ངག་གི་གནད་སྙིང་པོར་དྲིལ་ནས་བཀོད་པ་སྟེ། འདིས་ཀྱང་རང་གཞན་ཀུན་གྱི་རྒྱུད་ལ་དཔལ་ལྡན་བླ་མའི་བྱིན་རླབས་ཞུགས་ཏེ་སྙིང་པོའི་བསྟན་པ་ཡུན་དུ་གསལ་བའི་རྒྱུར་གྱུར་ཅིག། །།
༄༅། །མི་ཕམ་འཇམ་པའི་དབྱངས་ལ་བརྟེན་པའི་བླ་མའི་རྣལ་འབྱོར་ཟབ་དོན་སྤྲིན་ཀྱི་རོལ་མོ་བཞུགས།
ན་མོ་གུ་རུ་མཉྫུ་ཤྲཱི་ཡེ། དེ་ལ་འདིར་སྐལ་བ་མཆོག་དང་ལྡན་པ་རྣམས་ཀྱི་ཉམས་སུ་བླང་བར་བྱ་བའི་གཙོ་བོ་ནི་ལམ་ཟབ་མོ་བླ་མའི་རྣལ་འབྱོར་ཡིན་ཏེ། དེའི་ཚུལ་ཉམས་སུ་ལེན་པར་འདོད་པས་ངེས་འབྱུང་དང་བྱང་ཆུབ་ཀྱི་སེམས་བསྒོམ་པ་སྔོན་དུ་འགྲོ་བས། ཐོག་མར་རྟེན་བསྐྱེད་པ་ནི། དྷཱིཿ ཆོས་ཀུན་རྣམ་དག་རང་བྱུང་བདེ་ཆེན་ཞིང༌། འོད་གསལ་རང་མདངས་དག་པའི་ཞིང་གི་དབུས། །ཕུལ་བྱུང་མཆོད་པའི་སྤྲིན་གྱི་ལྡིང་ཁང་དུ། །མདུན་མཁར་སེང་ཁྲི་པད་ཟླའི་གདན་གྱི་སྟེང༌། །རིགས་ཀུན་ཁྱབ་བདག་བློ་གྲོས་དྲི་མེད་ཞབས། །རྣམ་རོལ་མ་འགགས་སྨྲ་བའི་སེང་གེའི་སྐུ། །གུར་གུམ་མདོག་ཅན་མཚན་དཔེའི་གཟི་བྱིན་འབར། །ཕྱག་གཡས་རལ་གྲི་གཡོན་པས་གླེགས་བམ་བསྣམས། །ཟུར་ཕུད་ལྔ་ལྡན་དར་དང་རིན་ཆེན་སྤྲས། །རྡོ་རྗེའི་སྐྱིལ་ཀྲུང་འོད་ཕུང་ཀློང་ན་འགྱིང༌། གནས་གསུམ་འབྲུ་གསུམ་ཐུགས་སྲོག་དྷཱིཿཡིས་མཚན། །དམ་ཡེ་དབྱེར་མེད་གདོན་ནས་ལྷུན་གྱིས་གྲུབ། །དྲན་པས་སྲིད་ཞིའི་འཇིགས་འཕྲོག་ཆེན་པོར་གསལ། །ཞེས་མོས་ལ། དེ་ནས་ཚོགས་བསགས་པ་ནི། རྒྱལ་ཀུན་ཡེ་ཤེས་གཅིག་བསྡུས་འཇམ་པའི་དབྱངས། །གང་འདུལ་མཚན་དཔེའི་གར་རོལ་ཐམས་ཅད་མཁྱེན། །དྲན་པས་མཆོག་སྟེར་དཔལ་ལྡན་བླ་མ་ལ། །སྒོ་གསུམ་གུས་པ་ཆེན་པོས་ཕྱག་འཚལ་ལོ། །ཉེར་སྤྱོད་འདོད་ཡོན་བཀྲ་ཤིས་རྫས་རྟགས་བརྒྱད། །རིན་ཆེན་སྣ་བདུན་ལྷ་མིའི་འབྱོར་པའི་ཚོགས། །བདག་ལུས་ཕུང་ཁམས་དུས་གསུམ་དགེ་རྩར་བཅས། །ཀུན་བཟང་མཆོད་སྤྲིན་རྒྱ་མཚོར་དམིགས་ཏེ་འབུལ། །ཐོགས་མེད་དུས་ནས་ད་ལ་ཐུག་གི་བར། །མི་ཤེས་བག་མེད་ཉོན་མོངས་དབང་གྱུར་པས། །བཅས་དང་རང་བཞིན་ཉམས་པའི་སྡིག་ལྟུང་ཚོགས། །སྙིང་ནས་འགྱོད་བཤགས་ཕྱིན་ཆད་མི་བགྱིད་དོ། །བླ་མ་རྒྱལ་བ་སྲས་དང་བཅས་རྣམས་ཀྱི། །གསང་གསུམ་ཡོན་ཏན་གཞན་ཕན་ཕྲིན་ལས་སོགས། །འཇིག་རྟེན་འཇིག་རྟེན་འདས་པའི་དགེ་ཚོགས་རྒྱུན། །ཀུན་ལ་དགའ་བས་རྗེས་སུ་ཡི་རང་ངོ༌། །མཁའ་མཉམ་འགྲོ་ཀུན་བདེ་གཤེགས་སྙིང་པོ་ཅན། །རང་བཞིན་དག་པའི་ཆོས་ཉིད་རྟག་བཞུགས་པས། །འདི་ན་སྣོད་མིན་སེམས་ཅན་གང་ཡང་མེད༑ ༑དེ་སླད་གང་འདུལ་ཆོས་འཁོར་བསྐོར་བར་བསྐུལ། །འཕགས་རྣམས་བདུད་བཞིའི་གཡུལ་ལས་རྣམ་རྒྱལ་ཞིང༌། །དབང་བཅུའི་གོ་འཕང་མཆོག་ལ་རྟག་གནས་ཕྱིར། །མཁའ་ཁྱབ་གདུལ་བྱ་ཡལ་བར་འདོར་མིན་པར། །གཟུགས་སྐུ་སྲིད་པ་ཇི་སྲིད་རྟག་སྣང་མཛོད། །དེ་ལས་བྱུང་བའི་རབ་དགེ་དྲི་མེད་རྒྱུན། །འཁོར་གསུམ་རྟོག་པའི་རྙོག་མས་སླད་མིན་པར། །འོད་གསལ་ཆོས་དབྱིངས་ཆེན་པོར་བསྔོ་བགྱིད་ན། །འགྲོ་ཀུན་དཔལ་ལྡན་བླ་མའི་གནས་ཐོབ་ཤོག །མཁའ་ཁྱབ་འགྲོ་ཀུན་སྲིད་ལས་ངེས་སྒྲོལ་ཕྱིར། །བསླུ་མེད་དཀོན་མཆོག་གསུམ་ལ་སྐྱབས་མཆི་ཞིང༌། །སྨོན་འཇུག་རང་བཞིན་ཀུན་རྫོབ་དོན་དམ་སེམས། །བྱང་ཆུབ་སྙིང་པོའི་བར་དུ་བཟུང་བར་བགྱི། །སྒོ་གསུམ་བརྩོན་པ་རྟག་ཏུ་དོན་ཡོད་ཅིང༌། །ཉིན་མཚན་མི་དལ་ཐེག་ཆེན་ཆོས་མཆོག་བཟུང༌། །སྲས་བཅས་རྒྱལ་བའི་ཕྲིན་ལས་ཁུར་ཁྱེར་བས། །བསྟན་འགྲོའི་དོན་ཆེན་འགྲུབ་པར་བྱིན་གྱིས་རློབས། །སླར་ཡང་རྩེ་གཅིག་ཏུ་འདོད་པའི་དོན་ལ་གསོལ་བ་བཏབ་པ་ནི། རབ་འབྱམས་རྒྱལ་བའི་མཁྱེན་རབ་ཕུང་པོ་ལ། །འཇམ་པའི་རྡོ་རྗེར་རབ་བསྔགས་ཡེ་ཤེས་སེམས། །གང་དང་དབྱེར་མེད་དཔལ་ལྡན་བླ་མ་ལ། །རྩེ་གཅིག་གསོལ་བ་འདེབས་སོ་ཐུགས་རྗེས་གཟིགས། །ཤིན་ཏུ་རྙེད་དཀའི་རྟེན་བཟང་ཐོབ་དུས་འདིར༑ ༑མི་རྟག་འཆི་བ་དྲན་པའི་བརྩོན་འགྲུས་ཀྱིས། །སྲིད་པའི་ཕུན་ཚོགས་ཀུན་ལ་མ་ཆགས་པའི། །བཅོས་མིན་ངེས་འབྱུང་སྐྱེ་བར་བྱིན་གྱིས་རློབས། །ཚུལ་ཁྲིམས་དག་ཅིང་མང་དུ་ཐོས་པས་ཕྱུག །བྱང་ཆུབ་སེམས་འབྱོར་ཟབ་མོའི་གནས་ལུགས་རྟོགས། །རིམ་གཉིས་མཐར་ཕྱིན་ས་ལམ་དྲོད་ཚད་རྙིང༌། །དོན་གཉིས་བསམ་ཀུན་འགྲུབ་པར་བྱིན་གྱིས་རློབས༑ ༑ཁྱད་པར་འཇམ་མགོན་ཐུགས་རྗེའི་ཟླ་ཟེར་གྱིས། །གཟུངས་སྤོབས་བློ་གྲོས་བྱེ་བའི་ཀུ་མུཏ་བཞད། །ཕུལ་བྱུང་འཆད་རྩོད་རྩོམ་པའི་ཟིལ་དངར་གྱིས། །སྐལ་བཟང་རྐང་དྲུག་རེ་སྐོང་བྱིན་གྱིས་རློབས། །དེ་ལྟར་གསོལ་བ་བཏབ་མཐུས་བླ་མ་ཡི། །ཐུགས་སྲོག་དྷཱིཿལས་དབྱངས་གསལ་སྔགས་ཀྱི་ཕྲེང༌། །མར་མེའི་ཕྲེང་ལྟར་རང་སྒྲ་སྒྲོག་བཞིན་པ། །དཔག་མེད་འཕྲོས་ནས་རང་གི་སྙིང་དབུས་ཞུགས། །ཇི་ལྟ་ཇི་སྙེད་མཁྱེན་པའི་དཔལ་ཐོབ་གྱུར། །ཅེས་མོས་ལ་གསོལ་འདེབས་ཀྱི་ཚུལ་དུ། ཨོཾ་ཧྲཱྀཿདྷཱིཿམ་མེ་དཱི་པྃ་མཉྫུ་ཤྲཱི་མུྃ་ཧྲཱྀཿ པྲཛྙཱ་ཝརྡྷ་ནི་ཧྲཱིཿངྷཱྀཿསྭཱ་ཧཱ༑ ཞེས་དང༌། སྤྲོ་ན་མཚན་སྔགས་དང་དབྱངས་གསལ་ཡང་བརྗོད་ཅིང་ཡི་གེའི་སྒྲ་དོན་ལའང་སེམས་གཞོལ། མཐར༑ བླ་མའི་གནས་གསུམ་འབྲུ་གསུམ་ཐུགས་སྲོག་ལས། །འོད་འཕྲོས་བདག་ཐིམ་དབང་ཐོབ་སྒྲིབ་བཞི་སྦྱངས། །ལམ་བཞིའི་སྣོད་གྱུར་སྐུ་བཞིའི་རྟེན་འབྲེལ་སྒྲིགས། །མཐར་ནི་དགྱེས་པས་རང་གི་སྙིང་གར་བྱོན། །བྱང་ཆུབ་བར་དུ་འབྲལ་བ་མེད་བཞུགས་ནས། །ཟབ་གསལ་གཉིས་མེད་ཡེ་ཤེས་ཆེན་པོའི་མདངས། །གཟུངས་སྤོབས་བློ་གྲོས་མུ་མེད་འཆར་བར་མོས། །དགེ་བ་འདི་ཡིས་བདག་གཞན་འགྲོ་བ་ཀུན། །སྐྱེ་ཀུན་འཇམ་མགོན་བླ་མས་རྗེས་བཟུང་མཐུས། །མཁྱེན་གཉིས་ཡེ་ཤེས་སྣང་བ་སྒྲིབ་མེད་རྒྱས། །སྐུ་བཞིའི་གོ་འཕང་མངོན་དུ་བྱེད་པར་ཤོག །ཅེས་སོགས་བསྔོ་སྨོན་གྱིས་མཚམས་སྦྱར་ནས། དུས་རྒྱུན་དུ་བདེན་གཉིས་དབྱེར་མེད་ཟབ་མོའི་གནས་ལུགས་ལ་མཉམ་པར་བཞག་ཅིང་ཅིར་སྣང་བླ་མའི་རོལ་པར་བལྟ་བའི་ལམ་ཁྱེར་དང་སྙིང་རྗེ་ཆེན་པོས་གཞན་ཕན་གྱི་ཕྲིན་ལས་ལ་རྟག་ཏུ་རོལ་པས་རང་གཞན་བསྟན་འགྲོའི་དོན་རྒྱ་ཆེན་པོ་ལ་བརྩོན་པར་བྱའོ། །ཞེས་པའང་འཁོར་ལོའི་མགོན་པོ་འཇམ་དབྱངས་མཁྱེན་བརྩེའི་དབང་པོའི་ཡང་སྤྲུལ་བཀའ་དྲིན་ཟླ་བྲལ་འཇམ་དབྱངས་དགའ་བའི་གོ་ཆས་བཀའ་སྩལ་སྤྱི་བོར་ཕེབས་པ། གུས་པ་མཆོད་དེ་རྒྱལ་སྲས་འཇམ་དབྱངས་བློ་གྲོས་རྒྱ་མཚོའི་སྒྲ་དབྱངས་སུ་འབོད་པས་འོག་མིན་བླ་མའི་གཟིམས་སྤྱིལ་དུ་གང་ཤར་ཡུད་ཙམ་ལ་བྲིས་ཏེ་ཕུལ་བའི་ཡི་གེ་པ་ནི་མཆོག་སྤྲུལ་པདྨ་དྲི་མེད་ལེགས་པའི་བློ་གྲོས་ཀྱིས་མཛད་པ་སྟེ། འདིས་ཀྱང་སྐྱེ་ཀུན་བླ་མ་མཆོག་གིས་རྗེས་སུ་འཛིན་པའི་རྒྱུར་གྱུར་ཅིག
༄༅། །རྒྱལ་བའི་སྲས་པོ་ཀརྨ་བཀྲ་ཤིས་འོད་ཟེར་ལ་བརྟེན་པའི་བླ་མའི་རྣལ་འབྱོར་གྲུབ་གཉིས་མཆོག་སྦྱིན་ཞེས་བྱ་བཞུགས།
ན་མོ་གུ་རུ་བཛྲ་དྷཱ་ར་ཡ། འདིར་སྐལ་བ་མཆོག་དང་ལྡན་པ་རྣམས་ཀྱི་དོན་དུ་གཉེར་བར་བྱ་བ་ནི་ལམ་ཟབ་མོ་བླ་མའི་རྣལ་འབྱོར་ལ་བརྩོན་པ་ཉིད་ཡིན་ལ། དེའི་ཚུལ་ཉམས་སུ་ལེན་པ་ལ། ངེས་འབྱུང་དང་བྱང་ཆུབ་ཀྱི་སེམས་ཀྱིས་ཀུན་ནས་བསླངས་ཏེ། སྐྱབས་སེམས་སྔོན་དུ་འགྲོ་བས། རྟེན་བསྐྱེད་པ་ནི། ཨཱཿ འཁོར་འདས་ཆོས་ཀུན་མི་དམིགས་སྟོང་པའི་དབྱིངས། །འོད་གསལ་རང་མདངས་གྲུབ་པའི་གཞལ་མེད་ཁང༌༑ ༑ཕུན་ཚོགས་མཆོད་པའི་སྤྲིན་ཕུང་གཏིབ་པའི་དབུས། །མདུན་གྱི་ནམ་མཁར་སེང་ཁྲི་པད་ཟླའི་སྟེང༌། །རྒྱལ་ཀུན་འདུས་ཞལ་དྲིན་ཆེན་མངྒ་ལ། །དཀར་གསལ་བགྲེས་ཚུལ་སྒོམ་ཞུ་ཆོས་གོས་གསོལ། །ཕྱག་གཉིས་མཉམ་བཞག་ལྟ་སྟངས་མཁའ་ལ་གཟིགས། །རབ་འབྱམས་རྩ་གསུམ་རྒྱ་མཚོའི་འཁོར་གྱིས་བསྐོར། །དམ་ཡེ་དབྱེར་མེད་གདོད་ནས་ལྷུན་གྱིས་གྲུབ། །དྲན་པས་སྲིད་ཞིའི་འཇིགས་འཕྲོག་ཆེན་པོར་གསལ། །ཞེས་མོས་ལ་ཡན་ལག་བདུན་པ་འབུལ་བ་ནི། རབ་འབྱམས་རྒྱལ་བའི་ཡེ་ཤེས་གཅིག་བསྡུས་དཔྱིད། །ལུང་རྟོགས་ཐེག་གསུམ་ཆོས་ཀྱི་འབྱུང་གནས་ཆེ། །བསྟན་འཛིན་མཁས་གྲུབ་བྱེ་བའི་གཙུག་ནོར་མཆོག །མཚུངས་མེད་བླ་མའི་ཞབས་ལ་ཕྱག་འཚལ་ལོ། །སྣོད་བཅུད་དཔལ་འབྱོར་ལྷ་མིའི་འབྱོར་པའི་ཚོགས། །བདག་ལུས་ལོངས་སྤྱོད་དུས་གསུམ་དགེ་རྩར་བཅས། །མ་ལུས་བློས་བསྡམས་ཡིད་སྤྲུལ་ཀུན་བཟང་སྤྲིན། །ཕྱི་མའི་མུ་མཐར་ཁྱབ་པས་ཀུན་ཏུ་མཆོད། །ཐོག་མེད་དུས་ནས་ད་ལ་ཐུག་གི་བར། །བཅས་དང་རང་བཞིན་འགལ་བའི་ཉེས་ལྟུང་ཚོགས། །བྱང་ཆུབ་ལམ་གྱི་གེགས་གྱུར་མཆིས་སོ་ཅོག །སྙིང་ནས་འགྱོད་པས་མཐོལ་བཤགས་སྡོམ་པར་བགྱི། །འཕགས་དང་སོ་སོའི་སྐྱེ་བོ་ཇི་སྙེད་ཀྱི། །ལེགས་སྤྱད་དགེ་བའི་དངོས་པོ་མཆིས་ཀུན་ལ། །སྡང་དང་ཕྲག་དོག་བློ་ངན་ཀུན་བཏང་ནས། །སྙིང་ནས་དགའ་བས་རྗེས་སུ་ཡི་རང་ངོ༌། །སྡུག་བསྔལ་སྲིད་པའི་འཁྲི་ཤིང་དྲུང་འབྱིན་ཅིང༌༑ ༑ཀུན་འབྱུང་ཉེས་པའི་དྲི་མ་འཁྲུད་པའི་ཆབ། །ལམ་བདེན་ཟག་མེད་བདུད་རྩིའི་ཆར་ཆེན་པོ། །གདུལ་བྱའི་ཞིང་སར་རྟག་པར་འཇོ་བར་མཛོད། །ཆོས་ཀྱི་དབང་ཕྱུག་འཆི་བདག་བདུད་བཅོམ་པས། །སྐྱེ་འཇིག་མཚན་མའི་སྤྲོས་པ་ལས་འདས་ཀྱང༌། །གདུལ་བྱའི་ཡུལ་ལ་སྣང་བ་གཟུགས་ཀྱི་སྐུ། །སྲིད་པ་ཇི་སྲིད་ནམ་ཡང་མི་སྒྲིབ་གསོལ། །འདིས་མཚོན་དུས་གསུམ་བསགས་པའི་དགེ་ཚོགས་རྣམས། །འཁོར་གསུམ་དམིགས་པའི་མཚན་མས་བསླད་མིན་པར། །འོད་གསལ་ཆོས་དབྱིངས་ཆེན་པོར་བསྔོ་བགྱིད་ན། །སྲས་བཅས་རྒྱལ་བའི་དགོངས་མཚོར་རོ་མཉམ་ཤོག །ཅེས་དང༌། ཀརྨ་བཀའ་བརྒྱུད་བསྟན་པའི་སྣང་བྱེད་མཆོག །བཀྲ་ཤིས་ཡོན་ཏན་བྱེ་བའི་འོད་ཟེར་ཅན། །ཞི་བའི་སྙིང་པོ་དཔལ་ལྡན་བླ་མ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། ཞེས་ཕུར་ཚུགས་སུ་གསོལ་བ་གདབ། སྤྲོ་ན། ཨོཾ་ཨཱཿ གུ་རུ་ཀརྨ་མངྒ་ལ་རསྨི་སརྦ་སིདྡྷི་ཧཱུྃ། ཞེས་བཟླ། མཐར་དབང་ལེན་པ་ནི། འཁོར་རྣམས་འོད་ཞུ་བླ་མའི་སྐུ་ལ་ཐིམ། །བླ་མའི་གནས་གསུམ་འབྲུ་གསུམ་བདུད་རྩིའི་ཟེར། །བདག་ཐིམ་དབང་ཐོབ་སྒྲིབ་སྦྱང་རྡོ་རྗེ་བཞིའི། །རྟེན་འབྲེལ་ལེགས་འགྲིགས་སྐུ་བཞིའི་སྐལ་ལྡན་གྱུར། །མཐར་ནི་བླ་མ་འོད་ཞུ་རང་ལ་ཐིམ། །ཐུགས་ཡིད་གཅིག་འདྲེས་དགོངས་པའི་རྩལ་ཆེན་རྫོགས༑ ༑དུས་གསུམ་རྟོག་པས་མ་བསླད་གཉུག་མའི་གཤིས། །འོད་གསལ་ཕྱག་རྒྱ་ཆེན་པོའི་ཀློང་དུ་ཨཱཿ། །ཞེས་ཅི་གནས་སུ་མཉམ་པར་བཞག་ལ་བསྔོ་བ་བྱ། རྗེས་ཅིར་སྣང་བླ་མའི་ལམ་ཁྱེར་དང་མ་འབྲལ་བར་བྱའོ། །ཞེས་པའང་སྒྲུབ་བརྒྱུད་བསྟན་པའི་སྣང་བྱེད་ཚབ་ཚ་ཉ་སྤྲུལ་རིན་པོ་ཆེའི་ཐུགས་བཞེད་བཞིན། མགོན་པོ་གང་གི་ཞབས་ཀྱི་ཆུ་སྐྱེས་སྤྱི་བོས་ལེན་པའི་བཙུན་པ་ཀརྨ་གཞན་ཕན་ཆོས་ཀྱི་བློ་གྲོས་ཀྱིས་བྲིས་ཤིང་གསོལ་བ་བཏབ་པའི་ཡི་གེ་པ་ནི་མཁྱེན་རབ་དང་ལྡན་པར་རུ་སྤྲུལ་སྐུ་འཇམ་དབྱངས་ལགས་ཀྱིས་བགྱིས་པ་སྟེ། འདིས་ཀྱང་རང་རིག་བླ་མའི་ངོ་བོར་རྟོགས་པའི་རྒྱུར་གྱུར་ཅིག
༈ ཚོགས་མཆོད་འབུལ་བར་སྤྲོ་ན། ཨོཾ་ཨཱཿཧཱུྃ། ཟག་མེད་ཏིང་འཛིན་སྒྱུ་མའི་བཀོད་པའི་སྤྲིན༑ ༑ཕུལ་བྱུང་འདོད་ཡོན་ཡེ་ཤེས་རོལ་པའི་རྒྱན། །མ་ཚང་མེད་པའི་མཆོད་ཚོགས་རྒྱ་ཆེན་པོ། །ཡེ་ཤེས་སྐུ་ཅན་རྩ་གསུམ་འདུས་པའི་བདག །དཔལ་མགོན་བླ་མ་གདན་གསུམ་འཁོར་ལོར་འབུལ། །སྡོམ་དང་དམ་ཚིག་ཉམས་ཆག་འགལ་འཁྲུལ་བཤགས། །སྒྲིབ་མེད་ཚངས་པའི་དངོས་གྲུབ་སྩལ་ནས་ཀྱང༌། །རྡོ་རྗེའི་ཡེ་ཤེས་དེང་འདིར་འབེབས་པར་མཛོད། །ཅེས་བརྗོད་ལ་འབུལ་ལོ། །ཞེས་པའང་དམ་པ་མཆོག་གི་བཞེད་ངོར་སླར་བྲིས་པ་དགེ།
༄༅། །བླ་མའི་རྣལ་འབྱོར་མོས་གུས་སྤྲིན་གྱི་རོལ་མོ་བཞུགས་སོ། །
ན་མོ་གུ་ར་བྷྱཿ རང་སེམས་ཆོས་སྐུར་སྟོན་མཛད་པའི། །བླ་མ་མཆོག་ལ་ཕྱག་བྱས་ནས། །མདོ་སྔགས་ལམ་གྱི་ཟབ་གནད་ཕུལ། །བླ་མ་སྒྲུབ་པའི་མན་ངག་བྲི། །ན་མོ། ཕྱོགས་བཅུ་དུས་བཞིའི་སྐྱབས་ཀུན་འདུས་པའི་བདག །རིགས་འདུས་མ་ཧཱ་གུ་རུར་སྐྱབས་སུ་མཆི། །འགྲོ་ཀུན་གདོད་མའི་གྲོལ་སར་དབུགས་དབྱུང་ཕྱིར། །ཟབ་ལམ་བླ་མའི་རྣལ་འབྱོར་བསྒོམ་པར་བགྱི། །ཨེ་མ་ཧོ༑ སྣོད་བཅུད་རྣམ་དག་འོག་མིན་བདེ་ཆེན་ཞིང༌། །སྐུ་དང་ཐིག་ལེ་འཇའ་འོད་ཟེར་འཕྲེང་འཕྲོ༑ ༑ཡེ་ཤེས་རང་རྩལ་མཆོད་པའི་ལྡིང་ཁང་དབུས། །རང་ཉིད་གཞི་ལུས་རྣལ་འབྱོར་མར་གསལ་བའི། །མདུན་གྱི་ནམ་མཁའ་ཆུ་སྐྱེས་ཉི་ཟླའི་སྟེང༌། །རིགས་ཀུན་བདག་པོ་པདྨ་གར་གྱི་དབང༌། །རྣམ་རོལ་མ་འགགས་ཨོ་རྒྱན་རྡོ་རྗེ་འཆང༌། །དཀར་དམར་མཛེས་འཛུམ་རྡོ་རྗེ་ཐོད་བུམ་འཛིན། །གྲུ་མོར་གསང་བའི་ཡུམ་མཚོན་ཁ་ཊྭཱཾ་འཁྱུད། །པད་ཞྭ་གསང་ཕོད་ཆོས་གོས་བེར་ཕྱམ་གསོལ། །རིན་ཆེན་རྒྱན་ལྡན་རྡོ་རྗེའི་སྐྱིལ་ཀྲུང་བཞུགས། །ཤར་དུ་བཀའ་བབས་བདུན་ལྡན་མདོ་སྔགས་གླིང༌། །ལྷོ་རུ་ཤེས་བྱ་ཀུན་གཟིགས་ཨ་ཛི་ཏ། །ནུབ་ཏུ་རྒྱལ་བའི་སྲས་པོ་མངྒ་ལ། །བྱང་དུ་བཀའ་དྲིན་མཚུངས་མེད་བདེ་ཆེན་རྒྱལ། །ཤར་ལྷོར་མཁས་མཆོག་འཇིགས་མེད་ཆོས་ཀྱི་དབང༌། །ལྷོ་ནུབ་མཁན་ཆེན་པདྨ་བཛྲ་རྗེ། །ནུབ་བྱང་ཀརྨ་ཆོས་ཀྱི་ཉིན་མོར་བྱེད། །བྱང་ཤར་འཇམ་དབྱངས་དགའ་བའི་བློ་གྲོས་སོགས། །དབང་བསྐུར་རྒྱུད་བཤད་མན་ངག་ལུང་འབོག་དང༌། །ཉམས་ཆག་སྐོང་དང་ཤེས་རྒྱུད་འགྲོལ་མཛད་པའི། །རྩ་རྒྱུད་བླ་མ་པཎ་གྲུབ་རིག་འཛིན་ཚོགས། །ཡི་དམ་མཁའ་འགྲོ་ཆོས་སྐྱོང་སྲུང་མར་བཅས། །ངོ་བོ་གཅིག་ལ་རྣམ་པ་ཐ་དད་ཚུལ། །མོས་པའི་ཡིད་མཁར་མངོན་སུམ་ལྷམ་མེར་གསལ། ། ཨོཾ། དད་པའི་ལྕགས་ཀྱུས་དབྱིངས་ནས་ཐུགས་དམ་བསྐུལ། །མོས་གུས་ཞགས་པས་རྟེན་དང་དབྱེར་མེད་བསྲེ། །དམ་ཚིག་སྒྲོག་གིས་འདུ་འབྲལ་མེད་པར་བཅིངས། །གདུང་ཤུགས་དྲིལ་བུས་གཉིས་མེད་དགྱེས་པར་མཛོད། །ཧོཿ མཁྱེན་རབ་མཁའ་འདྲ་ཐུགས་རྗེ་ཚད་བཟུང་མེད། །ནུས་མཐུ་རྨད་བྱུང་བཀའ་དྲིན་བསམ་མི་ཁྱབ། །ཡེ་ཤེས་སྐུ་ཅན་བླ་མ་རྩ་གསུམ་ལྷར། །སྒོ་གསུམ་གུས་པས་ཕྱག་འཚལ་སྐྱབས་སུ་མཆི། །ལུས་དང་ལོངས་སྤྱོད་དུས་གསུམ་དགེ་ཚོགས་འབུལ། །རྩ་བ་ཡན་ལག་དམ་ཚིག་ཉམས་ཆག་བཤགས། །སྲིད་ཞིའི་ལེགས་སྤྱད་ཀུན་ལ་རྗེས་ཡི་རང༌། །གང་འདུལ་ཐེག་གསུམ་ཆོས་འཁོར་བསྐོར་བར་བསྐུལ། །འགྲོ་གནས་བར་དུ་གཟུགས་སྐུ་རྟག་སྣང་མཛོད། །འདིས་མཚོན་བདག་གཞན་དུས་གསུམ་བསགས་པའི་དགེ། །རིགས་འདུས་བླ་མའི་གོ་འཕང་ཐོབ་ཕྱིར་བསྔོ། །ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག །རབ་འབྱམས་ཕྱོགས་དུས་བདེ་གཤེགས་རྩ་གསུམ་ལྷའི། །ཡེ་ཤེས་གཅིག་བསྡུས་དྲན་པས་མཆོག་སྦྱིན་མཁན། །མདོ་རྒྱུད་ཀུན་ནས་སངས་རྒྱས་དངོས་སུ་བསྟན། །བཀའ་དྲིན་ཆེན་པོའི་ཞབས་ལ་གསོལ་བ་འདེབས། །རྣམ་སྣང་ལོ་ཙཱའི་ཡེ་ཤེས་སྒྱུ་མའི་འཕྲུལ། །ཐུབ་པས་ལུང་བསྟན་མཛོད་ལྔའི་ཤིང་རྟ་པ། །བདག་ལ་སངས་རྒྱས་ལས་ཀྱང་བཀའ་དྲིན་ཆེ། །བློ་གྲོས་མཐའ་ཡས་ཞབས་ལ་གསོལ་བ་འདེབས། །དྲི་མེད་བཤེས་གཉེན་སྙིགས་འགྲོ་སྐྱོབ་པའི་མགོན། །ངོ་མཚར་བཀའ་བབས་བདུན་གྱི་གསང་མཛོད་འཛིན། །གངས་ཅན་མཁས་གྲུབ་ཡོངས་ཀྱི་གཙུག་རྒྱན་མཆོག །འཇམ་དབྱངས་མཁྱེན་བརྩེའི་དབང་པོར་གསོལ་བ་འདེབས། །མཁྱེན་པའི་ཆུ་གཏེར་འཇམ་མགོན་ཟླ་བས་བསྐྱེད། །བརྩེ་བའི་པད་དཀར་སྙིང་རྗེའི་ལྷ་ཡིས་བསྐྲུན། །ནུས་མཐུ་ཚད་མེད་རྒྱལ་ཀུན་གསང་མཛོད་འཛིན། །འཇམ་དཔལ་དགྱེས་པའི་རྡོ་རྗེར་གསོལ་བ་འདེབས། །རྨད་བྱུང་བྱང་ཆུབ་སེམས་ཀྱི་ཆུ་གཏེར་ཆེ། །གཞན་ཕན་ཕྱིན་དྲུག་སྤྱོད་པའི་རླབས་ཕྲེང་གཡོ། །དོན་གཉིས་ནོར་བུའི་གཏེར་གྱིས་ཡོངས་ཕྱུག་པའི། །བཀྲ་ཤིས་འོད་ཟེར་ཞབས་ལ་གསོལ་བ་འདེབས། །རྨད་བྱུང་ཐུགས་བསྐྱེད་བརྩོན་པའི་སྤྲིན་ཆེན་ལས། །སྨིན་གྲོལ་བདུད་རྩིའི་ཆར་རྒྱུན་འབུམ་འཇོ་བས། །སྐལ་བཟང་གདུལ་བྱའི་མྱུ་གུ་བསྐྱེད་བསྲིང་པའི། །ཀུན་བཟང་བདེ་ཆེན་རྒྱལ་པོར་གསོལ་བ་འདེབས། །མཁྱེན་བརྩེ་ནུས་པའི་ཡོན་ཏན་བླ་ན་མཐོ། །འཆད་རྩོད་རྩོམ་པའི་འོད་སྣང་ཕྱོགས་བརྒྱར་འགྱེད། །སྙིགས་འགྲོའི་རྒུད་མུན་སེལ་མཛད་པདྨའི་གཉེན༑ ༑འཇིགས་མེད་ཆོས་ཀྱི་དབང་པོར་གསོལ་བ་འདེབས། །མཁྱེན་རབ་རྒྱ་ཆེ་དགོངས་པའི་རྩལ་ཆེན་རྫོགས། །བསླབ་གསུམ་རྣམ་དག་བསྡུ་བཞིའི་ཕྲིན་ལས་རྒྱས། །ངེས་གསང་སྙིང་པོའི་བསྟན་པ་རྒྱས་མཛད་པའི། །པདྨ་བཛྲ་ཞབས་ལ་གསོལ་བ་འདེབས། །མཁྱེན་རྟོགས་རྩལ་རྫོགས་གཞན་ཕན་ཕྲིན་ལས་རྒྱས། །ངོ་མཚར་རྣམ་ཐར་ཆེ་ཡོན་རྨད་དུ་བྱུང༌། །འབྲེལ་ཚད་དོན་ལྡན་སྒྲུབ་བརྒྱུད་བསྟན་པའི་མགོན། །ཆོས་ཀྱི་ཉིན་བྱེད་ཞབས་ལ་གསོལ་བ་འདེབས། །འཇམ་དབྱངས་བླ་མའི་ཐུགས་རྗེའི་འོད་ཟེར་ལས། །ཡོངས་ཤར་མཁས་ཚུལ་གསུམ་གྱི་ཕྲིན་ལས་ཀྱིས། །རིས་བྲལ་ཐུབ་བསྟན་རྒྱལ་མཚན་སྒྲེང་{སྦྲེང}མཛད་པ། །ཆོས་ཀྱི་བློ་གྲོས་ཞབས་ལ་གསོལ་བ་འདེབས། །མདོ་སྔགས་བསྟན་འཛིན་ཨ་བྷ་ཡ་བཛྲ། །ཚུལ་ཁྲིམས་རྒྱ་མཚོ་གུ་ཎ་ས་མུ་དྲ། །རྡོ་རྗེ་བདེ་གཤེགས་དྷརྨ་ཝརྦྷ་སོགས། །དྲིན་ཐོབ་བླ་མ་རྣམས་ལ་གསོལ་བ་འདེབས། །གཞན་ཡང་སྔ་འགྱུར་བཀའ་གཏེར་བཀའ་གདམས་པ། །ལམ་འབྲས་མར་ཤངས་བཀའ་བརྒྱུད་ཞི་གཅོད་དང༌། །སྦྱོར་དྲུག་ཨོ་རྒྱན་བསྙེན་སྒྲུབ་སྒྲུབ་བརྒྱུད་བརྒྱད། །འཛིན་མཛད་དངོས་བརྒྱུད་བླ་མར་གསོལ་བ་འདེབས། །བྱིན་རླབ་སྤྲིན་འཁྲིགས་བརྒྱུད་གསུམ་བླ་མ་དང༌། །དངོས་གྲུབ་ཆར་འབེབས་ཡི་དམ་ཞི་ཁྲོའི་ལྷ། །ཕྲིན་ལས་ཐོགས་མེད་མཁའ་འགྲོ་ཆོས་སྐྱོང་སྟེ། །རྩ་གསུམ་དཀྱིལ་འཁོར་འཁོར་ལོར་གསོལ་བ་འདེབས། །དེ་ལྟར་མི་ཕྱེད་གུས་པས་གསོལ་བཏབ་མཐུས། །ཚེ་རབས་ཕྲེང་བར་འབྲལ་མེད་རྗེས་བཟུང་ཞིང༌༑ ༑དགོངས་རྒྱུད་བྱིན་རླབས་འཕོ་བའི་དབང་བསྐུར་མཆོག །བདག་ལ་ད་ལྟ་ཉིད་དུ་སྩལ་ཏུ་གསོལ། །སྲིད་ལས་ངེས་འབྱུང་ཐར་པ་དོན་གཉེར་བློས། །སོར་བྱང་སྔགས་ཀྱི་དམ་སྡོམ་རྣམ་པར་དག །བྱང་ཆུབ་སེམས་འབྱོངས་རིམ་གཉིས་ལམ་མཐར་ཕྱིན། །རང་གཞན་དོན་གཉིས་འགྲུབ་པར་བྱིན་གྱིས་རློབས། །མང་དུ་ཐོས་པས་གྲུབ་མཐའི་ཕྱོགས་འཛིན་ཞིག ༑རྩེ་གཅིག་བསམ་པས་ཐེ་ཚོམ་སྒྲོག་ལས་གྲོལ། །ཟབ་དོན་སྒོམ་པས་ཡེ་ཤེས་ཁོང་ནས་སད། །བསྟན་པ་འགལ་མེད་རྟོགས་པར་བྱིན་གྱིས་རློབས། །རླབས་ཆེན་མཁས་བཙུན་བཟང་པོའི་ཡོན་གྱིས་འབྱོར། །འཆད་རྩོད་རྩོམ་པས་བསྟན་དང་འགྲོ་ལ་ཕན། །སྤང་ཀློག་ལས་ཀྱི་བྱ་བ་གེགས་མེད་འགྲུབ། །འབྲེལ་ཚད་དོན་དང་ལྡན་པར་བྱིན་གྱིས་རློབས། །སྣང་སྲིད་རྣམ་དག་དཀྱིལ་འཁོར་གསུམ་དུ་རྫོགས། །འགྲོ་འོང་སྲོག་རྩོལ་དབུ་མའི་དབྱིངས་སུ་ཐིམ༑ ༑ཀ་དག་ལྷུན་གྲུབ་དགོངས་པའི་བཙན་ས་ཟིན། །གདོད་མའི་གསང་མཆོག་འགྲུབ་པར་བྱིན་གྱིས་རློབས། །གསོལ་བ་འདེབས་སོ་བཀའ་བརྒྱུད་བླ་མའི་ཚོགས། །བྱིན་གྱིས་རློབས་ཤིག་རིག་འཛིན་རྩལ་འཆང་རྣམས། །རྟོགས་པ་སྤོར་ཅིག་དྲིན་ཆེན་ཆོས་ཀྱི་རྗེ། །ཐུགས་ཡིད་གཅིག་ཏུ་འདྲེས་པར་བྱིན་གྱིས་རློབས། །ཞེས་མོས་ལ། ཨོཾ་ཨཱཿབཛྲ་མ་ཧཱ་གུ་རུ་སརྦ་སིདྡྷི་ཧཱུྃ། ཞེས་བཟླ། མཐར། འཁོར་རྣམས་འོད་ཞུ་གཙོ་བོའི་སྐུ་ལ་ཐིམ། །དེ་ཡི་གནས་བཞིའི་རྡོ་རྗེའི་ཡིག་འབྲུ་ལས། །འོད་འཕྲོས་བདག་ཐིམ་སྒྲིབ་སྦྱངས་དབང་བཞི་ཐོབ། །ལམ་བཞིའི་སྣོད་རུང་སྐུ་བཞིའི་རྟེན་འབྲེལ་སྒྲིག །མཐར་ནི་དགྱེས་པས་འོད་ཞུ་རང་ལ་ཐིམ། །ཐུགས་ཡིད་གཅིག་འདྲེས་དགོངས་པའི་རྩལ་ཆེན་རྫོགས། །ཤེས་ཉམས་ཡིད་དཔྱོད་འཛིན་པས་བསླད་མིན་པའི། །རང་གྲོལ་རྫོགས་པ་ཆེན་པོའི་ཀློང་དུ་ཨཱཿ། །ཞེས་མཉམ་པར་བཞག་ལ། དེ་ལས་ལྡང་བ་ན། དགེ་བ་འདི་ཡིས་བདག་གཞན་སྐྱེ་ཀུན་ཏུ། །འཁོར་ལོའི་མགོན་གྱིས་འབྲལ་མེད་རྗེས་བཟུང་སྟེ། །དད་དང་དམ་ཚིག་མོས་གུས་རྣམ་དག་པས། །རིགས་བདག་བླ་མའི་གོ་འཕང་མྱུར་ཐོབ་ཤོག །ཅེས་སོགས་བསྔོ་སྨོན་ཇི་ལྟར་རིགས་པས་མཐའ་བརྒྱན་ཅིང་ཅིར་སྣང་བླ་མའི་རོལ་བར་ཤར་བའི་མོས་གུས་གྱི་རྩལ་སྦྱང་བར་བྱའོ། །ཞེས་པ་འདི་ཡང་སྐྱེ་ཀུན་བླ་མའི་བྲན་དུ་སྨོན་པ་ཀུ་སཱ་ལི་འགྱུར་མེད་པདྨ་རྣམ་རྒྱལ་གྱིས་རང་ཉིད་ཀྱི་དད་པའི་གསོས་སུ་བྲིས་པ་དགེ།
༄༅། །ན་མོ་གུ་རུ། ལམ་ཟབ་མོའི་རྣལ་འབྱོར་ལ་བརྩོན་པར་འདོད་པས། སྐྱབས་སེམས་སྔོན་དུ་འགྲོ་བས། ཨཱཿ བདག་ལུས་ཡི་དམ་ལྷར་གསལ་སྤྱི་བོ་རུ། །རབ་མཛེས་ད་དཀར་ཟླ་བ་རྒྱས་པའི་སྟེང༌༑ ༑རྒྱལ་ཀུན་ཡེ་ཤེས་གཅིག་བསྡུས་འཁོར་ལོའི་མགོན། །མཛོད་ལྔའི་སྒོ་འབྱེད་ཀུན་མཁྱེན་གར་གྱི་དབང༌། །བློ་གྲོས་མཐའ་ཡས་བགྲེས་ཚུལ་པཎ་གྲུབ་ཆས། །ཕྱག་གཉིས་ཐབས་ཤེས་རྡོར་དྲིལ་ཐུགས་ཀར་བསྣོལ། །གཡས་སུ་པད་ཟླར་འདྲེན་མཆོག་དྷརྨའི་མཚན། །སྒོམ་ཞྭ་ཆོས་གོས་ཆོས་འཆད་པད་དཀར་འཛིན། །གཡོན་དུ་རྡོ་རྗེ་དབང་མཆོག་རབ་བྱུང་ཆས༑ ༑གོང་ཞུ་རྩེ་ཟླུམ་མཉམ་བཞག་ཕྱག་རྒྱ་འཆིང༌། །མཐའ་བསྐོར་བརྒྱུད་པ་དྲུག་ལྡན་བླ་མའི་ཚོགས། །ཡི་དམ་ཞི་ཁྲོ་དཔའ་བོ་མཁའ་འགྲོ་དང༌། །ཆོས་སྲུང་གཏེར་བདག་ནོར་ལྷའི་སྤྲིན་ཕུང་འཁྲིགས། །ཀུན་ཀྱང་ཡེ་ཤེས་གཅིག་གི་རང་རྩལ་དུ། །དྲན་པས་མཆོག་སྟེར་གཟི་བྱིན་ལམ་མེར་གསལ། །སྐྱབས་ཀུན་འདུས་ཞལ་བླ་མ་ཡབ་སྲས་ལ། །སྒོ་གསུམ་གུས་པས་ཕྱག་འཚལ་མཆོད་པ་འབུལ། །སྡིག་ཚོགས་ཀུན་བཤགས་དགེ་ལ་རྗེས་ཡི་རང༌། །མྱ་ངན་མི་འདས་ཆོས་འཁོར་རྟག་བསྐོར་གསོལ། །དགེ་ཚོགས་འགྲོ་ཀུན་རྣམ་གྲོལ་འཐོབ་ཕྱིར་བསྔོ། །དུས་གསུམ་རྒྱལ་བ་ཀུན་གྱི་ཡེ་ཤེས་སྐུ། །མཐའ་ཀླས་གདུལ་བྱ་སྐྱོབ་པའི་མགོན་གཅིག་པུ། །ཚད་མེད་ཐུགས་རྗེའི་གཏེར་ཆེན་བླ་མ་རྗེར། །གསོལ་བ་འདེབས་སོ་དབང་བཞིའི་ཡེ་ཤེས་སྩོལ། །འཁོར་རྣམས་གཙོ་བོ་གསུམ་གྱི་སྐུ་ལ་ཐིམ། །ཀུན་ཀྱང་དགྱེས་པའི་ཉམས་འགྱུར་དང་བཅས་ཏེ། །འོད་ཞུ་བདུད་རྩི་དཀར་དམར་མཐིང་གའི་རྒྱུན། །སྤྱི་བོ་ནས་ཞུགས་ལུས་ཀུན་ལྟེམ་གྱིས་གང༌། །སྒྲིབ་དག་དབང་ཐོབ་སྐུ་བཞིའི་རྟེན་འབྲེལ་སྒྲིགས། །ཐུགས་ཡིད་གཅིག་འདྲེས་དགོངས་པའི་རྩལ་ཆེན་རྫོགས། །དུས་གསུམ་རྟོག་པས་མ་བསླད་གཉུག་མའི་གཤིས། །བློ་བྲལ་རྫོགས་པ་ཆེན་པོའི་ཀློང་དུ་ཨཱཿ། །དགེ་བ་འདི་ཡིས་ཚེ་རབས་ཕྲེང་བ་རུ། །དམ་པའི་མགོན་གྱིས་འབྲལ་མེད་རྗེས་བཟུང་མཐུས། །རང་གཞན་དོན་གཉིས་དཀའ་བ་མེད་པར་འགྲུབ། །འཁོར་བ་དོང་སྤྲུག་འབྲེལ་ཚད་དོན་ལྡན་ཤོག །ཅེས་བརྗོད་ལ་ཅིར་སྣང་བླ་མའི་ལམ་ཁྱེར་དང་མ་བྲལ་བར་བྱའོ། །ཞེས་པའང་མོས་ལྡན་རིག་བཟང་ལགས་ཀྱིས་ལོ་གསུམ་གྱི་བཅད་རྒྱའི་ཁས་ལེན་དང་བཅས་ནན་གྱིས་བསྐུར་ངོར། རིག་འཛིན་གྱི་བཙུན་པ་པདྨ་བདེ་བ་རྩལ་གྱིས་གང་ཤར་སྨྲས་པ་བླ་མའི་བྱིན་རླབས་སེམས་ལ་འཇུག་པའི་རྒྱུར་གྱུར་ཅིག
༄༅། །བླ་མའི་རྣལ་འབྱོར་བྱིན་རླབས་མྱུར་འཇུག་བཞུགས་སོ། །
ན་མོ་གུ་རུ་བཛྲ་ས་ཏྭ་ཡ། རྟེན་གྱི་གང་ཟག་དབང་ཐོབ་ཅིང་དམ་ཚིག་ལ་གནས་ཏེ་ལམ་ཟབ་མོ་བླ་མའི་རྣལ་འབྱོར་ཉམས་སུ་ལེན་པར་འདོད་པས། ཐོག་མར་སྐྱབས་སེམས་ནི། ན་མོ་སྐྱབས་གནས་ཀུན་འདུས་དཔལ་ལྡན་བླ་མ་ལ། །མི་ཕྱེད་སྙིང་ནས་གུས་པས་སྐྱབས་མཆི་ཞིང༌། །འགྲོ་ཀུན་སྲིད་པའི་མཚོ་ལས་བསྒྲལ་བྱའི་ཕྱིར། །ལམ་ཟབ་བླ་མའི་རྣལ་འབྱོར་བསྒོམ་པར་བགྱི། །དངོས་གཞི་རྟེན་བསྐྱེད་པ་ནི། ཨོཾ་སྭ་བྷཱ་ཝས་སྦྱངས། མི་དམིགས་སྤྲོས་བྲལ་འོད་གསལ་སྟོང་པའི་དབྱིངས། །གནས་ཡུལ་རྣམ་དག་འོག་མིན་སྟུག་པོ་བཀོད། །ཕུན་ཚོགས་མཆོད་པའི་སྤྲིན་ཕུང་མཛེས་པའི་དབུས༑ ༑དགོངས་བརྡ་སྙན་བརྒྱུད་བླ་མའི་ཚོགས་རྣམས་ཀྱི། །ཡེ་ཤེས་གཅིག་ཏུ་བསྡོམས་པའི་སྤྱི་དཔལ་མཆོག །རྩ་བའི་བླ་མ་བཅོམ་ལྡན་རྡོ་རྗེ་སེམས། །དཀར་གསལ་ཕྱག་གཉིས་རྡོ་རྗེ་དྲིལ་བུ་འཛིན། །མཚན་དཔེའི་གཟི་འབར་ལོངས་སྐུའི་རྒྱན་གྱིས་སྤྲས། །པད་ཟླའི་སྟེང་ན་སྐྱིལ་མོ་དཀྲུང་གིས་བཞུགས། །དྲན་པས་སྲིད་ཞིའི་འཇིགས་འཕྲོག་ཆེན་པོར་གསལ། །ཞེས་མོས་ལ། ཡན་ལག་བདུན་པ་འབུལ་བ་ནི། སྐྱབས་ཀུན་འདུས་ཞལ་དཔལ་ལྡན་བླ་ལ། །མི་ཕྱེད་སྙིང་ནས་གུས་པས་ཕྱག་འཚལ་ཞིང༌། །ལུས་དང་ལོངས་སྤྱོད་ཀུན་བཟང་མཆོད་སྤྲིན་འབུལ༑ ༑ཚེ་རབས་བསགས་པའི་སྡིག་ལྟུང་འགྱོད་བཤགས་བསྡམས། །འཁོར་འདས་དགེ་བའི་རྩ་ལ་རྗེ་ཡི་རང༌། །ཟབ་རྒྱས་ཆོས་འཁོར་རྟག་པར་བསྐོར་བར་བསྐུལ། །གཟུག་སྐུ་མྱ་ངན་མི་འདའ་བཞུགས་གསོལ་འདེབས། །འདིས་མཚོན་དགེ་ཚོགས་རྣམ་མཁྱེན་རྒྱུ་རུ་བསྔོ༑ ༑འགྲོ་ཀུན་བླ་མེད་རྫོགས་བྱང་མྱུར་ཐོབ་ཤོག །ཅེས་ཅི་ནུས་དང༌། སྤྲོ་ན་རང་རང་གང་མོས་ཀྱི་གསོལ་འདེབས་བྱེ་བྲག་དང༌། སྤྱི་ཙམ་དུ། རབ་འབྱམས་རྒྱལ་བ་ཀུན་གྱི་ཡེ་ཤེས་འཕྲུལ། །བགྲང་༼བསྒྲངས༽ཡས་སྐྱེ་དགུ་འདྲེན་པའི་དེད་དཔོན་མཆོག །བཀའ་དྲིན་ཟླ་བྲལ་རྩ་བའི་བླ་མ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཞེས་དད་མོས་རྩེ་གཅིག་པས་གྲངས་མང་གསོལ་བ་གདབ༑ མཐར་དབང་བླང་བ་ནི། བླ་མའི་གནས་གསུམ་འབྲུ་གསུམ་བདུད་རྩིའི་ཟེར། །སྒོ་གསུམ་ལ་ཐིམ་སྒྲིབ་ངག་དབང་བཞི་ཐོབ། །ལམ་བཞིའི་སྣོད་རུང་སྐུ་བཞིའི་རྟེན་འབྲེལ་སྒྲིགས། །མཐར་ནི་བླ་མ་འོད་ཞུ་རང་ལ་ཐིམ། །དུས་གསུམ་རྟོག་པས་མ་བསླད་གཉུག་མའི་གཤིས། །བློ་འདས་འོད་གསལ་ཆོས་སྐུའི་རང་ཞལ་བལྟ། །དགེ་འདིས་འགྲོ་ཀུན་བླ་མས་རྗེས་བཟུང་མཐུས༑ ༑དད་དང་མོས་གུས་དམ་ཚིག་༼མཆོག་ལྷག༽རྣམ་དག་པས། །ཡང་དག་ལམ་གྱི་རྟེན་འབྲེལ་ལེགས་འགྲིགས་ཏེ། །རིགས་བདག་བླ་མའི་གོ་འཕང་མྱུར་ཐོབ་ཤོག །ཅེས་སོགས་བསྔོ་སྨོན་ཅི་རིགས་ཀྱིས་མཐའ་བརྒྱན་ཏེ་ཅིར་སྣང་བླ་མའི་ལམ་ཁྱེར་དང་མ་བྲལ་བར་བྱའོ། །འདི་ཡང་བསླབ་གསུམ་ཡོན་ཏན་བཟང་པོའི་དཔལ་གྱིས་མངོན་པར་མཐོ་བའི་འཇུ་བླ་མ་ཨ་ཡུ་དང་མ་ཏིའི་མཚན་ཅན་ཟུང་གི་བཞེད་ངོར་སྙིགས་དུས་ཀྱི་བཙུན་གཟུགས་དུག་ལྔ་མེ་ལྟར་དུ་འབར་བའི་དཀོར་ཟན་བི་ཛས་བྲིས་པ་དགེ་ལེགས་སུ་གྱུར་ཅིག
༈ བླ་མའི་རྣལ་འབྱོར་མདོར་བསྡུས་ནི། ཨེ་མ་ཧོ། རང་སྣང་རྣམ་དག་བདེ་བ་ཅན་གྱི་ཞིང༌༑ ༑རིན་ཆེན་སྣ་ལྔ་ལས་གྲུབ་གཞལ་མེད་ཁང༌། །ཕུན་ཚོགས་མཆོད་སྤྲིན་རྒྱལ་མཚོ་འཁྲིགས་པའི་དབུས། །རང་ཉིད་གཞི་ལུས་འཕགས་པ་སྤྱན་རས་གཟིགས། །གངས་རིའི་མདངས་ཅན་མཚན་དཔེའི་ལང་ཚོ་རྒྱས། །ཞལ་གཅིག་ཕྱག་གཉིས་མཆོག་སྦྱིན་པད་དཀར་འཛིན༑ ༑ཐོར་ཚུགས་དར་དང་རིན་ཆེན་རྒྱན་གྱིས་སྤྲས། །པད་ཟླའི་སྟེང་ན་བཞེངས་པའི་སྟབས་ཀྱིས་རོལ། །སྤྱི་བོར་རྨ་བྱ་བརྒྱད་ཀྱིས་བཏེགས་པའི་ཁྲིར། །རབ་མཛེས་པདྨ་ཟླ་བའི་གདན་གྱི་སྟེང༌། །རྩ་བའི་བླ་མ་མགོན་པོ་འོད་དཔག་མེད། །དམར་གསལ་མཉམ་བཞག་བདུད་རྩིའི་ལྷུང་བཟེད་འཛིན། །མཚན་དཔེའི་གཟི་འབར་མཆོག་གི་སྤྲུལ་སྐུའི་ཆས། །སྲིད་ཞི་མཉམ་ཉིད་རྡོ་རྗེའི་སྐྱིལ་ཀྲུང་བཞུགས། །དེ་ཡི་གཡས་སུ་འཕགས་མཆོག་སྤྱན་རས་གཟིགས༑ ༑གཡོན་དུ་སེམས་དཔའ་མཐུ་ཆེན་ཐོབ་ལ་སོགས། །སངས་རྒྱས་བྱང་སེམས་དཔག་མེད་འཁོར་གྱིས་བསྐོར། །གཙོ་བོའི་གནས་གསུམ་འབྲུ་གསུམ་འོད་ཟེར་གྱིས། །དབྱིངས་ནས་ཡེ་ཤེས་སྤྱན་དྲངས་གཉིས་མེད་གྱུར། །སངས་རྒྱས་སྲས་ཀྱིས་བསྐོར་བའི་མགོན་རྣམས་ལ། །སྒོ་གསུམ་གུས་པས་ཕྱག་འཚལ་སྐྱབས་སུ་མཆི། །ཕྱི་ནང་གསང་མཆོད་དངོས་འབྱོར་ཡིད་སྤྲུལ་འབུལ། །བཅས་དང་རང་བཞིན་ཉམས་པའི་སྡིག་ཀུན་བཤགས། །འཁོར་འདས་དགེ་རྩ་ཡོངས་ལ་རྗེས་ཡི་རངས། །ཆོས་འཁོར་སྐོར་བཞིན་རྟག་པར་བཞུགས་གསོལ་འདེབས། །དགེ་ཚོགས་འགྲོ་ཀུན་རྣམ་མཁྱེན་ཐོབ་ཕྱིར་བསྔོ། །སྐྱབས་ཀུན་འདུས་ཞལ་དཔལ་ལྡན་བླ་མ་དང༌། །དབྱེར་མེད་འོད་དཔག་མེད་མགོན་སྲས་བཅས་ལ། །མི་ཕྱེད་སྙིང་ནས་གུས་པས་གསོལ་བ་འདེབས། །བདེ་བ་ཅན་དུ་སྐྱེ་བར་བྱིན་གྱིས་རློབས། །འཁོར་རྣམས་འོད་ཞུ་གཙོ་བོའི་སྐུ་ལ་ཐིམ། །གཙོ་བོ་འོད་ཞུ་རང་ཐིམ་རང་ཉིད་ཀྱང༌། །འོད་དུ་ཡལ་ནས་མི་དམིགས་ངང་དུ་བཞག །དེ་ལས་རྗེས་ཐོབ་སྒྱུ་མའི་སྐུར་ལངས་ནས། །སྣང་སྲིད་ལྷ་དང་གཞལ་ཡས་ཁང་དུ་བལྟ། །དགེ་བ་འདི་ཡིས་བདག་དང་མཐའ་ཡས་འགྲོ། །ཞིང་མཆོག་བདེ་བ་ཅན་དུ་མྱུར་སྐྱེས་ནས། །སངས་རྒྱས་འོད་དཔག་མེད་མགོན་མཉེས་བྱས་ནས། །དབང་བསྐུར་ལུང་ནོད་མངོན་པར་སངས་རྒྱས་ཤོག །བདེ་བར་གཤེགས་པ་ཚེ་དང་ཡེ་ཤེས་དང༌༑ ༑འོད་དང་གཟི་བརྗིད་དཔག་མེད་རྒྱལ་པོ་ཡིས། །ཐུགས་བསྐྱེད་སྨོན་ལམ་ཞིང་སྐུ་སྐུ་ཚེའི་ཚད། །རྣམ་ཐར་དཔག་ཡས་བདག་གིས་འཛིན་གྱུར་ཅིག །ཅེས་འདི་གྲོགས་ཀྱིས་བསྐུལ་བའི་ངོར༌། །དབུར་སྟོད་རྒྱ་མ་ཁྲི་ཁང་དུ། །བན་ཆུང་པདྨ་བི་ཛས་བྲིས། །དགེ་བས་འགྲོ་ཀུན་སངས་རྒྱས་ཤོག །
༈ ཨེ་མ་ཧོ། རང་སྣང་རྣམ་དག་བདེ་བ་ཅན་གྱི་ཞིང༌། །བཀོད་པ་ལྷུན་གྲུབ་ངོ་མཚར་གཞལ་མེད་ཁང༌། །ཕུལ་བྱུང་མཆོད་པའི་སྤྲིན་ཕུང་གཏིབས་པའི་དབུས། །རྔ་སྒྲའི་རྒྱལ་པོ་འདྲེན་པ་འོད་དཔག་མེད། །རྒྱལ་སྲས་ཐུ་བོ་གཉིས་སོགས་སེམས་དཔའི་འཁོར། །གྲངས་མེད་སྤྲུལ་དང་ཡང་སྤྲུལ་བསམ་མི་ཁྱབ། །ངོ་མཚར་རྟེན་དང་བརྟེན་པའི་བཀོད་པའི་སྤྲིན། །དད་པའི་ཡིད་མཁར་ཡང་ཡང་གསལ་བཏབ་ནས། །རྡུལ་སྙེད་ལུས་སྤྲུལ་སྒོ་གསུམ་གུས་ཕྱག་འཚལ། །ལུས་དང་ལོངས་སྤྱོད་དུས་གསུམ་དགེ་རྩ་བཅས། །ཀུན་བཟང་མཆོད་པའི་སྤྲིན་དུ་སྤྲོས་ཏེ་འབུལ། །བཅས་དང་རང་བཞིན་ཉམས་པའི་སྡིག་ལྟུང་ཀུན། །སྙིང་ནས་འགྱོད་པས་བཤགས་ཤིང་སྡོམ་པར་བགྱི། །འཕགས་དང་སོ་སོའི་སྐྱེ་བོ་ཇི་སྙེད་ཀྱི། །རྣམ་དཀར་དགེ་ཚོགས་ཀུན་ལ་རྗེས་ཡི་རང༌། །གདུལ་བྱ་རྒྱ་མཚོ་ཡོངས་སུ་སྨིན་བྱའི་ཕྱིར། །ཐེག་གསུམ་ཆོས་ཀྱི་འཁོར་ལོ་བསྐོར་བར་བསྐུར། །སེམས་ཅན་རྒྱ་མཚོ་མ་སྒྲོལ་དེ་སྲིད་དུ༑ ༑གཟུགས་སྐུའི་བཀོད་པ་གཡོ་མེད་རྟག་བཞུགས་གསོལ། །འཁོར་གསུམ་དམིགས་པའི་དུག་གིས་ཡོངས་བཏང་བའི། །ཟག་མེད་དགེ་ཚོགས་ཆོས་དབྱིངས་ཆེན་པོར་བསྔོ། །འགྲོ་ཀུན་སྲིད་པའི་མཚོ་ལས་བསྒྲལ་བྱའི་ཕྱིར། །བསླུ་མེད་སྐྱབས་གནས་ཡོངས་ལ་སྐྱབས་མཆི་ཞིང༌། །རིན་ཆེན་བྱང་ཆུབ་སེམས་མཆོག་བསྐྱེད་བགྱིས་ནས། །སྨོན་འཇུག་བསླབ་བྱའི་ཚོགས་ལ་སློབ་པར་བགྱི། །འདིས་མཚོན་དགེ་བས་བདག་གཞན་མཁའ་མཉམ་འགྲོ། །ཚེ་འདིར་མི་མཐུན་ཉེས་བརྒྱའི་གནོད་པ་ཞི། །ཆོས་མཐུན་བསམ་སྦྱོར་འབད་མེད་ཡོངས་འགྲུབ་ངོས། །ཚུལ་ཁྲིམས་ཏིང་འཛིན་ཤེས་རབ་རིན་པོ་ཆེ། །རྒྱལ་བ་དགྱེས་པའི་ལམ་ལ་སློབ་པར་ཤོག །ཁྱད་པར་འདིར་སྣང་ནུབ་པར་གྱུར་པའི་ཚེ། །གནད་གཅོད་དྲག་པོའི་སྡུག་བསྔལ་མི་འབྱུང་ཞིང༌། །དག་པའི་སྣང་བ་ཆེན་པོའི་མདུན་བསུས་ནས། །བདེ་ལྡན་པདྨའི་སྙི་པོར་རྫུས་སྐྱེས་ཤོག །ལག་མཐིལ་ལས་སྤྲུལ་ཀུན་བཟང་མཆོད་སྤྲིན་གྱིས། །སྟོབས་བཅུའི་དབང་ཕྱུག་འཁོར་བཅས་མཉེས་བྱས་ཚེ། །བྱང་ཆུབ་ལུང་བསྟན་དམ་པ་མཆོག་ཐོབ་ནས༑ ༑རྫོགས་སྨིན་སྦྱངས་གསུམ་མཐར་ཕྱིན་སངས་རྒྱས་ཤོག །བདེ་བར་གཤེགས་པ་ཚེ་དང་ཡེ་ཤེས་དང༌། །འོད་དང་གཟི་བརྗིད་དཔག་མེད་རྒྱལ་པོ་ཡི། །སྐུ་གསུང་ཐུགས་ཡོན་ཕྲིན་ལས་རྨད་པོ་ཆེའོ། །རྣམ་ཐར་དཔག་ཡས་བདག་གིས་འཛིན་གྱུར་ཅིག །ཅེས་པའང་རྣམ་པར་དཀར་བའི་ཐུགས་འདུན་ཅན་ལྕམ་ཚེ་བརྟན་སྒྲོལ་དཀར་གྱི་ཞལ་འདོན་རྒྱུར། མདོ་ཁམས་ཞེ་ཆེན་རྒྱལ་ཚབ་སྤྲུལ་མིང་པ་འགྱུར་མེད་པདྨ་རྣམ་རྒྱལ་དཔལ་བཟང་པོས་བོད་ཡུལ་དབུས་ཀྱི་རྡོ་རྗེ་གདན་དཔལ་འཕྲུལ་སྣང་གི་གཙུག་ལག་ཁང་ཆེན་པོའི་ཉེ་གམ་ཕྱག་ནང་ལྡིང་མཁར་ཤག་ཏུ་གང་དྲན་འཕྲལ་མར་བྲིས་པ་སྟེ། འདིས་ཀྱང་འགྲོ་ཀུན་བདེ་བ་ཅན་དུ་སྐྱེ་བའི་རྒྱུར་གྱུར་ཅིག
༄༅། །འཕགས་པ་སྤྱན་རས་གཟིགས་ལ་བརྟེན་པའི་བླ་མའི་རྣལ་འབྱོར་ནི།
དཀོན་མཆོག་གསུམ་ལ་སྐྱབས་མཆི་ཞིང༌། །འགྲོ་དོན་བླ་མའི་རྣལ་འབྱོར་བསྒོམ། །མདུན་གྱི་ནམ་མཁར་པད་ཟླའི་སྟེང༌། །ངོ་བོ་རྩ་བའི་བླ་མ་ཉིད། །རྣམ་པ་འཕགས་པ་སྤྱན་རས་གཟིགས། །དཀར་གསལ་ཞལ་གཅིག་ཕྱག་བཞི་པ། །ཐལ་སྦྱར་བསྒྲང་ཕྲེང་པད་དཀར་འཛིན༑ ༑དར་དང་རིན་ཆེན་རྒྱན་གྱིས་མཛེས། །ཞབས་གཉིས་རྡོ་རྗེའི་སྐྱིལ་ཀྲུང་བཞུགས། །གནས་གསུམ་ཨོཾ་ཨཱཿཧཱུྃ་གིས་མཚན། །འོད་འཕྲོས་ཡེ་ཤེས་སྤྱན་དྲངས་བསྟིམ། །སྐྱབས་ཀུན་འདུས་པའི་ངོ་བོར་གྱུར། །བླ་མ་སྤྱན་རས་གཟིགས་དབང་ལ། །སྒོ་གསུམ་གུས་པས་ཕྱག་འཚལ་ཞིང༌། །ལུས་དང་ལོངས་སྤྱོད་མཆོད་སྤྲིན་འབུལ། །ཚེ་རབས་ནས་བསགས་སྡིག་ལྟུང་བཤགས། །འཁོར་འདས་དགེ་ལ་རྗེས་ཡི་རང༌། །ཐེག་མཆོག་ཆོས་འཁོར་བསྐོར་བ་དང༌། །འགྲོ་གནས་བར་དུ་བཞུགས་གསོལ་འདེབས། །དགེ་ཚོགས་འགྲོ་བའི་རྒྱུད་ལ་བསྔོ༑ ༑བླ་མེད་བྱང་ཆུབ་མྱུར་ཐོབ་ཤོག །སྐྱབས་ཀུན་འདུས་ཞལ་དྲིན་ཆེན་རྗེ། །བླ་མ་སྤྱན་རས་གཟིགས་དབང་ལ། །སྙིང་ནས་གུས་པས་གསོལ་བ་འདེབས། །དབང་བསྐུར་བྱིན་རློབས་དངོས་གྲུབ་སྩོལ། །བླ་མའི་གནས་གསུམ་འབྲུ་གསུམ་ལས། །འོད་འཕྲོས་བདག་དང་འགྲོ་ཀུན་གྱི། །སྒྲིབ་གསུམ་བག་ཆགས་ལྷག་མེད་སྦྱངས། །རིགས་དྲུག་སྐྱེ་བའི་རྒྱུན་ཐག་བཅད། །དབང་དང་བྱིན་རླབས་དུས་གཅིག་ཐོབ། །རྡོ་རྗེའི་ཡེ་ཤེས་མངོན་བྱས་བསམ། །ཡིག་དྲུག་ཆུ་བོའི་རྒྱུན་བཞིན་བསྒྲངས། །དད་དང་མོས་གུས་གསལ་ངར་གདགས། །སྟོང་ཉིད་སྙིང་རྗེའི་རང་མདངས་སྐྱོངས། །ཐུན་མཐར་བླ་མ་རང་ལ་བསྡུ། །བློ་འདས་ཆོས་སྐུའི་རང་ཞལ་བལྟ། །རྗེས་ཐོབ་དགེ་བ་འགྲོ་ལ་བསྔོ། །ངེས་འབྱུང་མོས་གུས་སྙིང་རྗེ་དང༌། །སྟོང་ཉིད་ལམ་ཁྱེར་རྩི་ཡིས་གདབ། །ལས་འབྲས་བླང་དོར་ལྟོད་མེད་བྱ། །འདི་ནི་ཆོས་ཀྱི་སྙིང་པོ་ཡིན། །དད་ལྡན་ཀུན་དགའི་བཞེད་སྐོང་དུ། །བི་ཛས་གང་དྲན་འཕྲལ་མར་བྲིས། །དགེ་བས་འགྲོ་ཀུན་ཡོངས་གྲོལ་ཤོག །
༄༅། །མགོན་པོ་འོད་དཔག་མེད་ལ་བརྟེན་པའི་བླ་མའི་རྣལ་འབྱོར་ནི།
བླ་མ་དཀོན་མཆོག་གསུམ་ལ་སྐྱབས་མཆི་ཞིང༌། །འགྲོ་ཀུན་སྒྲོལ་ཕྱིར་ཟབ་མོའི་རྣལ་འབྱོར་བསྒོམ། །མི་དམིགས་སྤྲོས་བྲལ་སྟོང་པའི་ངང་ཉིད་ལས། །གནས་ཡུལ་རྣམ་དག་བདེ་བ་ཅན་གྱི་ཞིང༌། །ངོ་མཚར་མཆོད་པའི་སྤྲིན་ཕུང་གཏིབས་པའི་དབུས། །རང་ཉིད་གཞི་ལུས་འཕགས་མཆོག་སྤྱན་རས་གཟིགས། །དཀར་གསལ་ཕྱག་བཞི་ཐལ་སྦྱར་པད་ཕྲེང་འཛིན། །སྤྱི་བོར་རྨ་བྱ་བརྒྱད་བསྣོལ་རིན་ཆེན་ཁྲི། །མ་ཆགས་པདྨ་ཟླ་བའི་གདན་གྱི་སྟེང༌། །སྐྱབས་ཀུན་འདུས་ཞལ་དྲིན་ཆེན་བླ་མ་དང༌། །དབྱེར་མེད་བཅོམ་ལྡན་མགོན་པོ་འོད་དཔག་མེད། །སྐུ་མདོག་དམར་གསལ་མཚན་དཔེའི་ལང་ཚོ་རྒྱས། །ཕྱག་གཉིས་མཉམ་བཞག་བདུད་རྩིའི་ལྷུང་བཟེད་འཛིན། །ཆོས་གོས་གསུམ་གསོལ་རྡོ་རྗེའི་སྐྱིལ་ཀྲུང་བཞུགས༑ ༑མཐའ་བསྐོར་རྒྱལ་སྲས་ཐུ་བོ་རྣམ་གཉིས་སོགས། །དཀོན་མཆོག་རྩ་གསུམ་རྒྱ་མཚོ་སྤྲིན་ལྟར་གསལ། །ཐུགས་སྲོག་འོད་ཀྱིས་ཡེ་ཤེས་སྤྱན་དྲངས་བསྟིམས། །བདག་དང་མཐའ་ཡས་སེམས་ཅན་ཐམས་ཅད་ཀྱི། །སྒོ་གསུམ་འཇུག་པ་གཅིག་པས་ཕྱག་འཚལ་ཞིང༌༑ ༑མཆོད་ཚོགས་ཀུན་འབུལ་སྡིག་ལྟུང་འགྱོད་བཤགས་སྡོམ། །དགེ་ལ་ཡི་རངས་ཆོས་འཁོར་བསྐོར་བར་བསྐུལ། །བསྐལ་བརྒྱར་བཞུགས་གསོལ་དགེ་ཚོགས་འགྲོ་ལ་བསྔོ། །རིན་ཆེན་བྱང་ཆུབ་སེམས་མཆོག་བསྐྱེད་བགྱི་ཞིང༌། །བསླབ་བྱའི་ཚོགས་ལ་རིམ་བཞིན་སློབ་པར་བགྱི། །དེ་བཞིན་གཤེགས་པ་ཚེ་དང་ཡེ་ཤེས་དང༌། །འོད་དང་གཟི་བརྗིད་དཔག་མེད་རྒྱལ་པོ་དང༌། །དབྱེར་མེད་དྲིན་ཆེན་རྩ་བའི་བླ་མ་ལ། །མི་ཕྱེད་སྙིང་ནས་གུས་པས་གསོལ་བ་འདེབས། །རྨད་བྱུང་ཐུགས་རྗེ་ཆེན་པོས་རྗེས་དགོངས་ལ། །དབང་བསྐུར་བྱིན་རློབས་སྨིན་གྲོལ་དངོས་གྲུབ་སྩོལ། །བདག་སོགས་འདི་ནས་ཚེ་འཕོས་གྱུར་མ་ཐག །རྣམ་དག་བདེ་ཆེན་ཞིང་དུ་འདྲེན་དུ་གསོལ། །རིགས་འདུས་བླ་མའི་སྐུ་ལས་འོད་ཟེར་འཕྲོས། །འཁོར་གྱི་ལྷ་རྣམས་གཙོ་བོའི་སྐུ་ལ་འདུས། །བླ་མ་འོད་དཔག་མེད་པའི་གནས་བཞི་ནས། །བདུད་རྩིའི་རྒྱུན་བབས་རང་ལུས་ལྟེམ་གྱིས་གང༌། །དབང་བསྐུར་སྒྲིབ་སྦྱངས་སྨིན་གྲོལ་དངོས་གྲུབ་ཐོབ། །སྣོད་བཅུད་འོད་ཞུ་རང་ཐིམ་རང་ཉིད་ཀྱང༌། །འོད་དུ་ཡལ་ནས་བླ་མའི་ཐུགས་ཀར་ཐིམ། །བླ་མ་བདེ་ཆེན་ཞིང་དུ་གཤེགས་པར་བསྒོམ། །མ་བཅོས་རང་རིག་བློ་འདས་རྫོགས་པ་ཆེ། །དོན་དམ་བླ་མ་ཆོས་སྐུའི་རང་ཞལ་བལྟ། །དགེ་བ་འདི་ཡིས་བདག་དང་མཐའ་ཡས་འགྲོ། །ཚེ་འདི་འཕོས་མ་ཐག་པར་བདེ་ཆེན་ཞིང༌། །རྣམ་དག་པདྨའི་སྦུབས་སུ་བརྫུས་སྐྱེས་ཏེ། །ལུང་བསྟན་དབུགས་དབྱུང་མངོན་པར་སངས་རྒྱས་ཤོག །ཅེས་པའང་དད་དམ་རྨད་བྱུང་བཙུན་པ་འགྱུར་མེད་ཕུན་ཚོགས་ཀྱིས་བསྐུལ་ངོར་སྔགས་བཙུན་པདྨ་བི་ཛས་ཟབ་རྒྱས་གདམས་པའི་སྙིང་པོ་ཉུང་ངུར་དྲིལ་ཏེ་གང་ཤར་སྐད་ཅིག་ཉིད་ལ་བྲིས་པ་དགེ།
༄༅། །ན་མོ་རཏྣ་ཏྲ་ཡཱ་ཡ། བདེ་གཤེགས་འོད་སྣང་སྐུ་ཚེ་དཔག་མེད་མགོན། །རྒྱལ་སྲས་ཐུབ་བོ་གཉིས་སོགས་སེམས་དཔའི་འཁོར། །བདེ་ཆེན་ཞིང་གི་བཀོད་པ་ཡོངས་རྫོགས་སྤྲིན༑ ༑དད་པའི་ཡིད་མཁར་ཡང་ཡང་བཀོད་བྱས་ནས། །སྒོ་གསུམ་གུས་པས་རྟག་ཏུ་ཕྱག་འཚལ་ལོ། །ལུས་དང་ལོངས་སྤྱོད་ཀུན་བཟང་མཆོད་སྤྲིན་འབུལ། །ཚེ་རབས་བསགས་པའི་སྡིག་སྟུང་སྙིང་ནས་བཤགས། །འཕགས་སྐྱེའི་རྣམ་དཀར་ཚོགས་ལ་རྗེས་ཡི་རང༌། །འགྲོ་ལ་སྨན་སླད་ཆོས་འཁོར་བསྐོར་བར་བསྐུལ། །འཕགས་རྣམས་མྱ་ངན་མི་འདའ་བཞུགས་གསོལ་འདེབས། །དགེ་ཚོགས་འགྲོ་ཀུན་རྣམ་མཁྱེན་ཐོབ་ཕྱིར་བསྔོ། །དཀོན་མཆོག་རིན་ཆེན་གསུམ་ལ་སྐྱབས་མཆི་ཞིང༌། །བྱང་ཆུབ་སེམས་བསྐྱེད་བསླབ་ལ་གནས་པར་བགྱི། །དེའི་མཐུས་བདག་སོགས་ཚེ་འཕོས་གྱུར་མ་ཐག །རིགས་དྲུག་འཁོར་བའི་གཡང་ས་མི་མཐོང་བར། །རྒྱལ་སྲས་སློབ་མའི་ཚོགས་ཀྱིས་མདུན་བསུས་ཏེ། །བདེ་བ་ཅན་དུ་བརྫུས་ཏེ་སྐྱེ་བར་ཤོག །བདེ་གཤེགས་འོད་དཔག་མེད་མགོན་སྲས་བཅས་ཀྱིས། །ལུང་བསྟན་དབུགས་འབྱུང་བྱང་ཆེན་སྤྱོད་པའི་མཐུས། །རྫོགས་སྨིན་སྦྱངས་གསུམ་ཡོན་ཏན་མཐར་ཕྱིན་ནས། །མགོན་པོ་ཚེ་འོད་དཔག་མེད་ཉིད་གྱུར་ཅིག །ཆོས་ཉིད་རྣམ་དག་ཆོས་ཅན་རྒྱུ་འབྲས་དང༌། །མཆོག་གསུམ་ཐུགས་རྗེས་བསླུ་མེད་བདེན་པའི་སྟོབས། །བདག་ཅག་ལྷག་བསམ་རྣམ་པར་དཀར་བའི་མཐུས། །སྨོན་ལམ་བཏབ་པ་དེ་བཞིན་འགྲུབ་གྱུར་ཅིག །ཅེས་པའང་མོས་ལྡན་འགའ་ཡི་བཞེད་སྐོང་དུ་བདེ་བ་ཅན་དུ་སྐྱེ་བའི་རྒྱུ་བཞི་ཚང་པའི་ཁུལ་གྱིས། པདྨ་བི་ཛས་འཕྲལ་མར་བྲིས་པ་སྟེ་འདིས་ཀྱང་འགྲོ་ཀུན་བདེ་བ་ཅན་དུ་སྐྱེ་བའི་རྒྱུར་གྱུར་ཅིག ། །།
༄༅། །འཕགས་སྤྱན་རས་གཟིགས་ལ་བརྟེན་པའི་བླ་མའི་རྣལ་འབྱོར་གཞན་ཕན་མཆོག་སྦྱིན་ནི།
ན་མོ་བླ་མ་དཀོན་མཆོག་གསུམ་ལ་སྐྱབས་མཆི་ཞིང༌། །འགྲོ་ཀུན་སྲིད་ལས་སྒྲོལ་བར་སེམས་བསྐྱེད་དོ། །སེམས་ཅན་བདེ་ལྡན་སྡུག་བསྔལ་རྒྱུར་བཅས་བྲལ། །བདེ་མཆོག་བཏང་སྙོམས་ཆེན་པོར་གནས་གྱུར་ཅིག །ཨོཾ་སྭ་བྷཱ་སོགས། རྣམ་ཀུན་མཆོག་ལྡན་སྟོང་ཆེན་སྒྱུ་མའི་རྩལ། །གནས་ཡུལ་རྣམ་དག་གྲུ་འཛིན་གཞལ་མེད་ཁང༌། །བཀོད་པ་རབ་རྫོགས་མཆོད་སྤྲིན་འཁྲིགས་པའི་དབུས། །པད་ཟླའི་གདན་ལ་བླ་མ་སྤྱན་རས་གཟིགས། །དཀར་གསལ་མཛེས་འཛུམ་མཚན་དཔེའི་གཟི་བྱིན་འབར། །དར་དང་རིན་ཆེན་རི་དྭགས་པགས་པས་མཛེས། །ཕྱག་གཞི་ཐལ་སྦྱར་བསྒྲང་ཕྲེང་པད་དཀར་འཛིན། །སྐྱབས་ཀུན་འདུས་པའི་ངོ་བོར་ལྷམ་མེར་བཞུགས། །དྲན་པས་སྲིད་ཞིའི་འཇིགས་འཕྲོག་བླ་མ་རྗེར། །གུས་པས་ཕྱག་འཚལ་མཆོད་འབུལ་སྡིག་ལྟུང་བཤགས། །དགེ་ལ་ཡི་རང་བསྐུལ་ཞིང་གསོལ་བ་འདེབས༑ ༑དགེ་ཚོགས་འགྲོ་ཀུན་རྣམ་མཁྱེན་ཐོབ་ཕྱིར་བསྔོ། །རྒྱལ་ཀུན་ཐུགས་རྗེའི་དབང་ཕྱུག་བླ་མ་རྗེར། །བཟོད་མེད་སྒོ་གསུམ་གདུང་བས་གསོལ་བ་འདེབས། །བྱམས་དང་སྙིང་རྗེས་བདག་རྒྱུད་བརླན་པ་དང༌། །དོན་གཉིས་ལྷུན་གྱིས་འགྲུབ་པར་བྱིན་གྱིས་རློབས། །འཕགས་པའི་སྐུ་ལས་འོད་འཕྲོས་བདག་གཞན་ལ། །ཕོག་པས་ལས་ཉོན་ཤེས་བྱའི་སྒྲིབ་པ་སྦྱངས། །རིགས་དྲུག་སྡུག་བསྔལ་འཁྲུལ་སྣང་དབྱིངས་སུ་ཞི། །སྣོད་བཅུ་ལྷ་སྔགས་ཡེ་ཤེས་འཁོར་ལོར་གྱུར། །ཨོཾ་མ་ཎི་པདྨེ་ཧཱུྃ་ཧྲཱྀཿ འཕགས་མཆོག་འོད་ཞུ་རང་ཐིམ་རང་ཉིད་ཀྱང༌། །གསལ་སྟོང་སྒྱུ་མ་ཆུ་ཟླའི་སྐུར་གྱུར་ནས། །སྟོང་དང་སྙིང་རྗེ་ཟུང་དུ་འཇུག་པ་ཡིས། །འཁོར་བ་དོང་སྤྲུགས་ཕྲིན་ལས་མཁའ་མཉམ་གྱུར། །དགེ་བ་འདི་ཡིས་བདག་སོགས་ཡིད་ཅན་ཀུན། །འཁོར་ལོའི་མགོན་གྱིས་འབྲལ་མེད་རྗེས་བཟུང་མཐུས། །ས་བཅུ་ལམ་ལྔའི་ཡོན་ཏན་རབ་རྫོགས་ནས། །སྤྱན་རས་གཟིགས་དབང་གོ་འཕང་མྱུར་ཐོབ་ཤོག །ཅེས་པའང་རྣམ་ཐར་གཙང་མ་སྙིགས་སྤྱོད་ཀྱི་དྲི་མས་མ་སྦགས་པ། དམ་པའི་ངང་ཚུལ་གསེར་ལྟར་འགྱུར་བ་མེད་པའི་དགེ་བའི་གཤེས་གཉེན་ཆེན་པོ་ཤཱི་ལའི་མཚན་ཅན་གྱི་བཞེད་ངོར། སྙོམ་ལས་པ་འཇམ་དབྱངས་མཁས་གྲུབ་རྒྱ་མཚོས་བྲིས་པ་སྟེ། འདིས་ཀྱང་གཞན་ཕན་ཕྲིན་ལས་ཀྱི་སྒོ་འཕར་བརྒྱ་ཕྲག་འབྱེད་པའི་རྒྱུར་གྱུར་ཅིག 
༄༅། །རྒྱལ་དབང་རང་བྱུང་རྡོ་རྗེ་ལ་བསྟེན་པའི་བླ་མའི་རྣལ་འབྱོར་འོད་གསལ་སྤྲིན་གྱི་རོལ་མོ་ཡེ་ཤེས་མཆོག་གི་ཆར་འབེབས་ཅེས་བྱ་བ་བཞུགས་སོ། །
རང་རིག་དོན་གྱི་བླ་མ་ལ། །རང་ངོ་ཤེས་པས་ཕྱག་བྱས་ནས། །ཚེ་འདིར་གྲོལ་བ་རྙེད་འདོད་པས། །ལམ་ཟབ་བླ་མའི་རྣལ་འབྱོར་བསྒོམ། །ཨ། གདོད་ནས་རྣམ་དག་རིག་པའི་གཤིས། །ཡེ་ནས་བླ་མའི་ངོ་བོ་སྟེ། །བྲལ་སྨིན་ཡོན་ཏན་གཞི་ལ་རྫོགས། །བློ་བྲལ་ཆེན་པོས་སྐྱབས་སུ་མཆི། །རང་སེམས་བླ་མར་མ་རྟོགས་པས། །གཉིས་འཛིན་འཁྲུལ་པའི་གཞན་དབང་གིས། །མེད་སྣང་སྲིད་ལམ་དུབ་པའི་འགྲོ། །སྐུ་གསུམ་ས་ལ་འགོད་པར་བྱ། ། ཨ། ཡེ་གྲོལ་ཀུན་ཏུ་བཟང་མོའི་ཀློང༌༑ ༑ལྷུན་འགྲུབ་འཇའ་ཟེར་ཐིག་ལེའི་སྦུབས། །རིག་རྩལ་མ་འགགས་སྤྲུལ་པའི་སྐུ། །ཀུན་མཁྱེན་ཆོས་རྗེ་ཁ་བསྒྱུར་ན་གདོད་མའི་མགོན་པོ་ཀློང་ཆེན་པ། མཆན། རང་བྱུང་རྡོ་རྗེ་ཀརྨ་པ། །དཀར་གསལ་ཞི་འཛུམ་དགྱེས་པའི་ཉམས། །ཆོས་གོས་གསུམ་གསོལ་པཎ་ཞུ་མཛེས་མཆན། ཞྭ་ནག་ཅན། །སེམས་ཉིད་ངལ་གསོའི་ཕྱག་རྒྱ་མཛད། །སྲིད་ཞི་མཉམ་ཉིད་སྐྱིལ་ཀྲུང་གིས། །ཐབས་ཤེས་པད་ཟླའི་གདན་ལ་རོལ། །ཤངས་རྩེར་སྐྱེ་མེད་ཨ་ཡིས་མཚན། །གནས་གསུམ་རྡོ་རྗེའི་འབྲུ་གསུམ་དང༌། །ཐུགས་སྲོག་འོད་ལྔའི་ཏི་ལ་ཀར། །རྗེ་བཙུན་བི་མ་མི་ཏྲ་བཞུགས། །གཞན་ཡང་དགོངས་བརྡ་སྙན་བརྒྱུད་ཀྱི། །རྩ་བརྒྱུད་བླ་མ་ཡི་དམ་ལྷ། །མཁའ་འགྲོ་ཆོས་སྐྱོང་སྲུང་མའི་ཚོགས། །ཡོངས་གྲུབ་གདན་གསུམ་འཁོར་ལོར་རྫོགས། །སྐྱབས་ཀུན་འདུས་པའི་ངོ་བོར་གྱུར། ། ཨ། དབྱིངས་རིག་ཟུང་འཇུག་བླ་མ་ལ། །འདུ་འབྲལ་མེད་པའི་ཕྱག་གིས་འདུད༑ ༑གཟུང་འཛིན་བྲལ་བའི་མཆོད་སྤྲིན་སྟོབ། །འཁྲུལ་རྟོགས་ཡེ་གྲོལ་ཀློང་དུ་བཤགས། །ཟག་མེད་དགེ་ལ་རྗེས་ཡི་རང༌། །འཆི་མེད་གཉུག་མའི་ཐིག་ལེར་བཞུགས། །བརྗོད་བྲལ་དོན་གྱི་ཆོས་འཁོར་བསྐོར། །དགེ་ཚོགས་འོད་གསལ་སྙིང་པོར་བསྔོ། །འགྲོ་ཀུན་རང་བྱུང་སྐུ་ཐོབ་ཤོག ། ཨ། ཡེ་གྲོལ་སྟོན་པ་ཀུན་ཏུ་བཟང༌། །ལྷུན་འགྲུབ་རང་མདངས་རྡོ་རྗེ་སེམས། །དགའ་རབ་རྡོ་རྗེ་སྤྲུལ་པའི་སྐུར། །གསོལ་བ་འདེབས་སོ་བྱིན་གྱིས་རློབས། །འཇམ་དཔལ་བཤེས་གཉེན་འཇིག་རྟེན་མིག །དཔལ་གྱི་སེང་གེ་གྲུབ་བརྒྱའི་གཙོ། །འོད་ལུས་མངོན་རྫོགས་ཡེ་ཤེས་མདོར། །གསོལ༴ འཕོ་ཆེན་རྡོ་རྗེའི་སྐུར་བཞེངས་ནས། །སྡེ་གསུམ་སྙིང་པོའི་སྲོག་འཛིན་པའི། །བི་མ་པད་འབྱུང་བཻ་རོ་རྗེར། །གསོལ་བ་འདེབས༴ ཀུན་བཟང་དགོངས་ཀློང་མངོན་གྱུར་ནས། །འོད་གསལ་བསྟན་མཆོག་སྤེལ་མཛད་པའི། །རང་བྱུང་རྡོ་རྗེ་ཀརྨ་ གདོད་མའི་མགོན་པོ་ཀློང་ཆེན་པར། མཆན། ཀར། །གསོལ་བ་འདེབས་སོ་བྱིན་གྱིས་རློབས༑ ༑ཀྱེ་ཀྱེ་མཁས་པ་འཇིག་རྟེན་མིག །རྣམ་གྲོལ་ཡོན་ཏན་རྒྱ་མཚོའི་གཏེར། །གདོད་མའི་མགོན་པོ་བླ་མ་རྗེར། །གསོལ་བ་སྙིང་གི་དཀྱིལ་ནས་འདེབས། །ཁ་ཙམ་ཚིག་ཙམ་མ་ཡིན་ནོ། །བྱིན་རླབས་ཐུགས་རྗེའི་ཀློང་ནས་སྩོལ། །དབང་མཆོག་བསྐུར་ལ་བྱིན་ཆེན་ཕོབ༑ ༑འོད་ལུས་འགྲུབ་པར་བྱིན་གྱིས་རློབས། །ཨོཾ་ཨཱཿཧཱུྃ་གུ་རུ་བི་མ་ལ་རསྨི་སརྦ་སིདྡྷི་ཧཱུྃ། མཆན། ཨོཾ་ཨཱཿགུ་རུ་ཀརྨ་སརྦ་སིདྡྷི་ཧཱུྃ། རྗེ་བཙུན་གུ་རུ་སྤྲུལ་པའི་སྐུའི། །སྐུ་ནི་བདེ་ཆེན་གཟི་བྱིན་འབར། །གསུང་ནི་བརྗོད་བྲལ་སྔགས་སྒྲ་སྒྲོགས། །ཐུགས་ནི་འོད་གསལ་ཟང་ཐལ་ལེ། །ཡོན་ཏན་ཕྲིན་ལས་དཔལ་དུ་འབར། །ཁྱད་པར་རྡོ་རྗེའི་གནས་གསུམ་དང༌། །ཐུགས་སྲོག་འོད་ལྔའི་ཐིག་ལེ་ལས། །དཀར་དམར་མཐིང་དང་ལྔ་ལྡན་གྱི། །འོད་འཕྲོས་བདག་གི་གནས་གསུམ་དང༌། །སྙིང་དབུས་དཔལ་གྱི་བེའུར་ཞུགས། །དབང་བཞིའི་ཡེ་ཤེས་ཅིག་ཅར་ཐོབ། །སྒྲིབ་བཞི་བྱང་ཞིང་ལམ་བཞི་འབྱོངས། །སྐུ་བཞི་ཐོབ་པའི་སྐལ་ལྡན་གྱུར༑ ༑མཐར་ནི་བླ་མ་རང་ལ་བསྟིམ། །བློ་འདས་ཆོས་སྐུའི་རང་ཞལ་བལྟ། །འདི་ལྟར་སྣང་སྲིད་ཆོས་རྣམས་ཀུན། །ཆོས་སྐུའི་ཀློང་ནས་བྱུང་ཞིང་གནས། །མཐར་ཡང་ཆོས་སྐུའི་ཀློང་དུ་གྲོལ། །ཆོས་སྐུའི་ཀློང་ལས་འདའ་ས་མེད། །དེ་ཕྱིར་འཁྲུལ་གྲོལ་སྤང་གཉེན་དག ། གཟུང་འཛིན་འཆིང་བའི་རྒྱ་ལས་གྲོལ། །བལྟ་བྱ་མེད་ཅིང་ལྟ་བྱེད་མེད། །བློ་ཡིད་མཚན་མའི་ཆོས་ལས་འདས། །གཟའ་གཏད་བྲལ་བའི་ངང་དུ་བཞག །སྟོང་གསལ་རིག་པའི་སྙིང་པོ་ཅན། །སྐུ་གསུམ་དགོངས་པ་གཞི་ལ་རྫོགས། །ཡེ་ནས་གྲོལ་བའི་ཆོས་ཉིད་ལ། །ཡོངས་གྲོལ་སྒོམ་གྱི་འཛིན་པ་བཤིག །དགག་སྒྲུབ་གཉིས་མེད་ཟང་ཐལ་ལེ། །རང་བབ་གཉུག་མའི་ངང་དུ་བཞག །རྩལ་གྱི་རྟོག་པའི་སྤྲིན་རིས་ཀུན། །ཆོས་ཉིད་མཁའ་ལས་བྱུང་ཞིང་ཐིམ༑ ༑རྩལ་གྱིས་ཆོས་ཉིད་བསྒྱུར་དུ་མེད། །རང་བབ་བཞག་ན་རང་སར་གྲོལ། །ཡེ་ཤེས་ཆེན་པོར་ལྷུན་གྱིས་གྲུབ། །གྲོལ་ལུགས་གདེང་དང་ལྡན་པས་བཞག །སྤྲོས་པ་བྲལ་བའི་ཆོས་སྐུ་དང༌། །མཚན་དཔེས་བརྒྱན་པའི་གཟུགས་སྐུ་གཉིས། །གུད་ན་མེད་དེ་རང་ལ་གནས༑ ༑ཀ་དག་ལྷུན་གྲུབ་དབྱིངས་སུ་རྫོགས། །གང་ཤར་ཆོས་སྐུའི་ཡོ་ལང་སྟེ། །ཅིར་སྣང་ཀུན་བཟང་སྤྱོད་པའི་རྒྱན། །ཡིད་སྨོན་བྲལ་བའི་ངང་ལ་བཞག །ཨ་ཨ་ཨ། སྣང་བ་ཐམས་ཅད་བླ་མའི་སྐུ། །གྲགས་པ་རང་བྱུང་རྡོ་རྗེའི་གསུང༌། །དྲན་པར་རང་དག་རྒྱལ་བའི་ཐུགས༑ ༑ཅིར་སྣང་བླ་མའི་འཁོར་ལོར་སད། །དགེ་འདིས་མཐའ་ཀླས་འགྲོ་བ་ཀུན། །མེད་སྣང་གཟུང་འཛིན་འཁྲུལ་པ་དག །ཀ་དག་ཀུན་ཏུ་བཟང་པོའི་ཀློང༌། །འཕོ་མེད་གཏན་སྲིད་ཟིན་གྱུར་ཅིག ། ཆོས་ཉིད་མངོན་སུམ་རིག་པའི་ཀློང༌། །སྒྲོན་དྲུག་ཉམས་སྣང་གོང་དུ་འཕེལ། །རིག་པ་ཚད་ཕེབས་རྡོ་རྗེའི་སྐུ། །ཆོས་ཟད་བློ་འདས་བཀྲ་ཤིས་ཤོག །དེ་ལྟར་དད་དམ་ལྡན་པ་ཡིས། །ཉིན་མཚན་བརྩོན་པས་གསོལ་བཏབ་ན། །དགོངས་བརྒྱུད་བྱིན་རླབས་འཕོ་བ་ཡི༑ ༑ཡེ་ཤེས་ཆེན་པོ་བརྙེས་པར་འགྱུར། །ཚུལ་འདི་འོག་མིན་ཀརྨ་ཡི། །ཡང་དབེན་རང་བྱུང་གཟིམས་སྤྱིལ་དུ། །མོས་གུས་ཉམས་ཀྱི་རྩལ་ལས་ཤར། །དགེ་བས་འགྲོ་ཀུན་ཀློང་གྲོལ་ཤོག༑ ཅེས་པའང་སྐལ་ལྡན་པདྨའི་བི་ཛ་ཡ་རེ་ཞིག་ལྗོངས་༼རྒྱང༽རྒྱུ་བར་ཆས་པའི་སྐབས། འོག་མིན་ཀརྨའི་ཡང་དབེན། ཆོས་རྗེ་རང་བྱུང་ཞབས་ཀྱིས་ཨ་ཏི་མན་ངག་སྡེའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་གཟིམས་སྤྱིལ་དུ་གང་ཤར་གསོལ་བ་བཏབ་པ་བཞིན་ནགས་ཚལ་དྲྭ་བས་མཛེས་པའི་སྨན་ལྗོངས་ཉམས་དགའ་བར་རས་དཀར་གྱི་ལྡིང་གུར་ཕུབ་པའི་ནང་དུ་ཡི་གེར་བཏབ་པ་སྟེ་འདིས་ཀྱང་འགྲོ་ཀུན་བླ་མ་མཆོག་གིས་རྗེས་སུ་བཟུང་ནས་ཟབ་གསང་རྟོག་པའི་ཡོན་ཏན་ཡར་ཟླ་ལྟར་རྒྱས་པའི་རྒྱུར་གྱུར་ཅིགདགེའོ། །དགེའོ། །དགེའོ།།
༄༅། །བླ་མ་ལ་ཕྱག་འཚལ་ལོ། །སྔོན་འགྲོ་སྦྱངས་པ་མཐར་ཕྱིན་པས། །བྱུང་གནས་འགྲོ་གསུམ་ཨར་ལ་གཏད། །སྐྱེ་འགག་གནས་བྲལ་སྐུ་གསུམ་ཀློང༌། །སྒོམ་མེད་ཡེངས་མེད་བཙན་ས་འཛིན། །ཡེ་གྲོལ་ཕྱམ་བདལ་ལྟ་བའི་གནད། །ཅེར་གྲོལ་ཅོག་བཞག་སྒོམ་པའི་བཅུད༑ ༑རང་གྲོལ་ཞེན་བྲལ་སྤྱོད་པའི་སྲོག །མཐའ་གྲོལ་བློ་ཟད་འབྲས་བུའོ། །སྐུ་གསུམ་བཞུགས་སྟངས་གཟིགས་སྟངས་ཀྱིས། །སྒོ་ཡུལ་རླུང་གསུམ་གཅིག་ཏུ་དྲིལ། །དབྱིངས་རིག་འབྲལ་མེད་སྐྱོང་མཁས་ན། །ཆོས་ཉིད་མངོན་མཐོང་ཉམས་གོང་འཕེལ། །རིག་པ་ཚད་ཕེབས་ཟད་སར་འཁྱོལ། །ཚེ་འདི་ཉིད་དུ་བུདྡྷའོ། །རྟོགས་པ་དོན་བརྒྱུད་མན་ངག་ཡིན། །ཟབ་དོན་ཡལ་བར་མ་དོར་ཅིག །མན་ངག་གི་ཡི་གེ་ཚིགས་སུ་བཅད་པ་བཞི་པ་རྫོགས་སོ། །
དོན་དམ་ཆོས་སྐུའི་ནམ་མཁའ་ལ། །འགྱུར་མེད་རིག་པའི་དཀྱིལ་འཁོར་ཤར། །སྣང་སྲིད་བདེ་ཆེན་ཆོས་སྐུ་རུ། །ཡེ་གྲོལ་ཆེན་པོའི་བཀྲ་ཤིས་ཤོག །མཆན།
༄༅། །ཚོགས་མཆོད་ཀྱི་རིམ་པ་འོད་གསལ་ཉི་ཟླའི་རྒྱན་ཅེས་བྱ་བ་བཞུགས་སོ། །
རང་རིག་སྐུ་གསུམ་ལྷ་ལ་འདུད། །ཐུན་མཚམས་ཚོགས་མཆོད་རིམ་པ་ནི། །ཐབས་ཤེས་རྫས་རྣམས་འདུ་བྱས་ལ། །ལྟ་དགོངས་གདེང་བསྐྱེད་འདི་སྐད་དོ། །ཨ། གཟུང་དང་འཛིན་པ་རྣམ་དག་དུང་ཆེན་གྱི་སྣོད་དུ། །ཅིར་སྣང་རྒྱན་དུ་ཤར་བ་འདོད་ཡོན་ཀྱི་དམ་རྫས། །བདེ་ཆེན་ཡེ་ཤེས་ཆེན་པོར་བྱིན་གྱིས་རང་བརླབས་པས། །བདེ་སྟོང་ཟག་མེད་འོད་གསལ་བདུད་རྩི་རུ་བསྐྱིལ་ལོ། །གཞི་དབྱིངས་ཀ་ནས་དག་པ་སྤྲོས་བྲལ་གྱི་ཞིང་ནས། །གཞི་སྣང་ཡེ་ཤེས་རོལ་པ་ཕྱག་རྒྱ་རུ་བཞེངས་པའི། །བླ་མ་ཡི་དམ་ཌཱའ་ཀི་ཆོས་སྲུང་གི་ཚོགས་རྣམས། །བདེ་སྟོང་ཟག་མེད་ཚོགས་ཀྱི་འདུ་བ་ལ་ཕེབས་ཤོག །ཡུལ་དང་དབང་པོ་རྣམ་དག་འདོད་ཡོན་གྱི་ཕྱི་མཆོད། །ཨ་ཧཾ་འབར་འཛག་ཟག་མེད་བདེ་སྟོང་གི་ནང་མཆོད། །འོད་གསལ་བསམ་མི་ཁྱབ་པ་གསང་བ་ཡི་ཚོགས་མཆོད། །བློ་བྲལ་དོན་གྱི་ལྷ་ལ་འབྲལ་མེད་དུ་འབུལ་ལོ། །གཟུང་འཛིན་འཁྲུལ་པའི་དྲི་མ་དངོས་གནས་ལ་མ་གྲུབ། །གེགས་དང་གོལ་ས་མཐའ་དག་རེ་དོགས་ཀྱི་ཆོ་འཕྲུལ། །དངོས་དང་དངོས་མེད་གཉིས་ཀ་མཐའ་གྲོལ་ལ་ཐིམ་པའི། །འོད་གསལ་གཉུག་མའི་ཀློང་དུ་བསྐང་བཤགས་དེ་འབུལ་ལོ། །གཟུང་འཛིན་ཉོན་མོངས་འཁྲུལ་པའི་དགྲ་བགེགས་ཀྱི་དཔུང་ཚོགས། །རང་གྲོལ་རྟོགས་པའི་མཚོན་ཆས་སྐྱེ་མེད་དུ་བསྒྲལ་ནས། །རིག་སྟོང་མི་ཤིགས་ཐིག་ལེ་ཧེ་རུ་ཀའི་ཞལ་དུ། །ཀུན་རྟོག་བརྒྱད་ཁྲི་བཞི་སྟོང་ལྷག་མེད་དུ་བསྟབ་བོ། །ཡོངས་གྲུབ་ཕུང་ཁམས་སྐྱེ་མཆེད་གདན་གསུམ་གྱི་འཁོར་ལོ། །ཨ་ཧཾ་འབར་འཛག་ཞུ་བདེ་བདེ་སྟོང་གི་མཆོད་སྤྲིན། །ཟག་མེད་དགའ་བཞིའི་ཡེ་ཤེས་ངོ་བོ་རུ་བསྙེན་ནས། །ཅིར་སྣང་ཀུན་བཟང་སྤྱོད་པར་ལྷུན་འབྱམས་སུ་སྤྱོད་དོ། །སེམས་བྱུང་ལྟར་སྣང་འཁྲུལ་པ་ལྷག་སྡུད་ཀྱི་ཚོགས་རྣམས། །སེམས་ཉིད་སྐྱེ་མེད་རྟོགས་པའི་ཕམ་ཕབ་འདི་བཞེས་ལ། །གཟུང་འཛིན་འཁྲུལ་པའི་དགྲ་བོ་ཆོས་དབྱིངས་སུ་བསྒྲལ་ནས། །གཉུག་མའི་གཏན་སྲིད་ཟིན་པའི་ཕྲིན་ལས་དེ་སྒྲུབ་མཛོད། །དུས་གསུམ་མཉམ་ཉིད་ཀློང་དུ་ཤེས་རིག་གི་རྒྱལ་པོས། །རིག་སྟོང་སྐྱེ་མེད་བརྗོད་བྲལ་ཆོས་འཁོར་དེ་བསྐོར་ཚེ། །འཁྲུལ་པ་དབྱིངས་སུ་བཟློག་པར་དམ་བཅས་ཀྱི་ཚོགས་ཀྱིས། །གང་ཤར་སྤང་བླང་བྲལ་བའི་མཆོད་གཏོར་འདི་བཞེས་ཤིག །རྟེན་འབྲེལ་རླུང་སྦྱོར་འཕོ་བ་གནས་དག་གི་ཌཱ་ཀིས། །གང་ཤར་འཛིན་སྟངས་བྲལ་བའི་མཆོད་གཏོར་འདི་བཞེས་ལ། །ཡིད་དཔྱོད་འཛིན་པའི་ཀླ་ཀློ་ཆོས་དབྱིངས་སུ་བཟློགས་ནས། །སྣང་བཞི་ཟད་སར་འཁྱོལ་བའི་ཕྲིན་ལས་དེ་སྒྲུབ་མཛོད། །སྣང་སྟོང་གཉིས་མེད་རིགས་ལྔའི་དཔའ་བོ་དང་མཁའ་འགྲོས། །ཡེ་ཤེས་ལྔ་ཡི་གླུ་ལེན་བྲོ་བརྡུང་ལ་བརྩོན་པས། །གནས་ལུགས་རྣམ་ཐར་གསུམ་ལྡན་ཨེ་དབྱིངས་ཀྱི་ཀློང་དུ། །རྣམ་རྟོག་དུག་ལྔའི་དགྲ་བོ་ལྡང་མེད་དུ་མནན་ནོ། །ཆོས་ཉིད་མངོན་སུམ་འཇའ་ཟེར་ཐིག་ལེ་ཡི་སྦུབས་ནས། །སྒྲོན་དྲུག་ཉམས་སྣང་གོང་འཕེལ་ལྔ་ལྡན་གྱི་ཚོམ་བུར། །རིག་པ་རྡོ་རྗེའི་སྐུར་སྨིན་ལོངས་སྐུ་ཡི་ཞིང་སྦྱངས། །འཇའ་ལུས་ཆོས་སྐུར་གྲོལ་བའི་བྱིན་རླབས་དེ་ཞུའོ། །དེ་ལྟར་བརྩོན་པའི་སྐལ་ལྡན་ཀུན། །མྱུར་དུ་ཚོགས་རྫོགས་སྒྲིབ་གཉིས་བྱང༌། །ཉམས་རྟོགས་ཡོན་ཏན་གོང་དུ་འཕེལ། །ཡེ་ཤེས་ཆེན་པོ་མངོན་བྱེད་འགྱུར༑ ༑ཚུལ་འདི་སྟག་ལུང་མར་ཐང་དུ། །བཤེས་གཉེན་དམ་པའི་གསུང་བསྐུལ་ངོར། །གང་ཤར་བློ་ཡི་མཚོ་ལས་ཕྱུང༌། །དགེ་བས་འགྲོ་ཀུན་ཀློང་གྲོལ་ཤོག །ཅེས་པའང་མཁས་བཙུན་བཟང་པོའི་ཡོན་ཏན་གྱིས་མངོན་པར་མཐོ་ལ་བླ་མ་བསོད་ནམས་རབ་བརྟན་གྱིས་ལྷ་རྫས་དང་དྲི་བཟང་བམ་གྱི་རྟེན་བཅས་གསུང་བསྐུལ་གནང་ངོར༑ རང་བཞིན་རྫོགས་པ་ཆེན་པོའི་ལམ་ལ་མོས་པས་སྤྱོད་པ་ཞེ་སྤྲུལ་འཇམ་དབྱངས་མཁས་གྲུབ་རྒྱ་མཚོའི་སྡེས་མདོ་ཁམས་ས་ཡི་ཐིག་ལེ་དཔལ་རི་བོ་ཆེའི་ཆོས་གྲྭར་གང་ཤར་སྐད་ཅིག་ཉིད་ལ་བྲིས་པ་དགེ། འདིར་རང་བྱུང་བླ་སྒྲུབ་གྱི་ཚོགས་མཆོད་ཡིན་ནའང་རྩ་གསུམ་གང་ལ་སྦྱར་ཡང་རུང་ངོ༌།། དགེའོ། །དགེའོ། །དགེའོ། །།
